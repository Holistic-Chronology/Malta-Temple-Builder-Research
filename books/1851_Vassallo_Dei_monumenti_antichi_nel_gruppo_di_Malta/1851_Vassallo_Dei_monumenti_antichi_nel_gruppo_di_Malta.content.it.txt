MONUMENTI ANTICHI
nel
GRUPPO DI MALTA;
PERIODO FENICIO ED EGIZIO.

Tipografia ANGLO-MALTESE.


DEI MONUMENTI ANTICHI
NEL
GRUPPO DI MALTA
CENNI STORICI
DEL
DR CESARE VASSALLO.
PERIODO FENICIO ED EGIZIO.
VALLETTA,
1851.


A Sua Signoria Molto Onorabile
Se Barone Sondesborough
Cavaliere Commendatore dell' Ordine Guelfo Membro della Società Reale, e di quella degli Antiquarj di Londra
&c. &c. &c.
My Lord,
Allorchè ebbi l'onore di accompagnarla per le interessanti antichità di quest' sola, e di mostrarle alcuni preziosi oggetti che si conservano nel museo di questa pubblica libreria; io le prometteva di scrivere quando che fosse, e di indirizzarle alcuni cenni rapporto a siffatti monumenti, i quali sono la storia più veridica delle successive dominazioni straniere, a cui soggiacque Malta, e delle vicende religiose e civili che naturalmente seca vi addussero.


Pubblicando questo primo volumetto, che comprende una breve descrizione di monumenti fenici ed egizj, ed offerendolo, siccome mi correva l' obbligo a Lei, Signor Barone, io mi sdebito in parte della datale parola.
Lo accolga benignamente, e gli accordi quel patrocinio di cui tanto abbisogna.
Ho l' onore di essere
My Lord
Suo affezionatissimo Servitore CESARE VASSALLO.
MALTA,
di Biblioteca,
5 aprile 1851.



POCHE PAROLE DI AVVERTIMENTO.

I resti monumentali fenici ed egizj di cui farò parola in questo volumetto, non sono certamente tutti gli esistenti, nè tutti i rinvenuti nel Gruppo maltese: ma se di Architettura sono quelli che furono o interamente o in parte scavati; se di Scoltura e Plastica quei soli che trovansi conservati nel Museo di questa Pubblica Biblioteca: gli uni quindi e gli altri visibili ad ogni persona qualunque.
Moltissimi sono dei primi che giacciono ancora ingombri dalle proprie rovine nei dintorni della Gudia, dello Zabbar, della Musta, della Medina, e nell'isola del Gozo: e dei secondi numerosi sono nelle private collezioni. Di quelli non si potrebbero che indicare dei ruderi che sporgono dalla superficie; di questi non vale parlare, giacchè nascosti peggio che non lo erano in grembo alla terra donde furono dissepolti, non è che con difficoltà che si possono qualche fiata ammirare dagl' intelligenti.






PERIODO FENICIO.

Tyrii tenuere Coloni ÆNEIDOS lib. i.

LA FENICIA propriamente detta, avuto riguardo alle dimensioni del suo territorio, potea essere annoverata frai più piccoli stati dell'antichità, anche duranti i tempi della sua condizione più florida (1): abitata però da popolo eminentemente commerciale, era addivenuta fra quelli di prima magnitudine.
Numerose erano le sue Colonie, le quali si governavano esclusivamente da sè: e sotto questo aspetto andavano affatto indipendenti dalla madre patria, siccome lo erano l'una dall'altra. Il solo vincolo che le annodava, erano i comuni interessi commerciali, i costumi civili, gli usi religiosi, il culto ai loro Dei, e soprattutto a Melcarte la grande loro divinità nazionale e coloniale (2).
Da ciò nascea naturalmente, la indescrivibile cura che si prendevano d'introdurre il culto dei loro numi, ovunque li conduceva l'amore del traffico. Nella stessa Menfi, avevano innalzato non molto lunge dal tempio di Proteo una cappella ad Astarte, cui rendeano onori divini (3).
Malta, la quale, occulta tra l'onde, si giace a mezza via tra Sidone e Gadez, offeriva opportuno luogo di deposito alle manifatture di Tiro, ai profumi di Arabia ed all'argento di Spagna: offeriva innoltre amico rifugio nelle stagioni invernali, ed un suolo, se non di spontanea ubertà, non certamente ingrato ai sudori di un solerte coltivatore. I Fenici avevano conosciuti tutti questi vantaggi, ed una colonia partita da Tiro, o da Sidone prese pacifico possesso dell' Isola (4) quattordici secoli e più avanti Cristo.
Avuta così, i Fenici, sede fissa in Malta, sembra che avessero nel pensiero di tramutarla in un gran Panteon nazionale; tanti sono gli edifizi sacri che v'innalzarono, tante le divinità che vi adoravano.
Ma il concetto dei loro templi è quasi identico in tutti: e questa uniformità sembra nascere da qualche prestabilita legge religiosa, la quale vietava all'architetto disegnare nuove piante, ed usare differenti apparecchj, dovendo l'edificio rappresentare una espressione simbolica, da cui non era lecito dipartirsi. Spero di potere più innanzi, cadendomi in acconcio, svolgere questo mistero. Intanto, malgrado siffatta identità nel pensiero, havvi della ineguaglianza moltissima nella esecuzione: il che dà a credere con ragionevolezza, essere stati interposti degli anni moltissimi tra 'l primo all' ultimo eretto, tra quello cioè di Bir-Zebbugia, a quello della Mnaidra.
Procederò quindi a parlare di questi templi secondo l'ordine cronologico di loro innalzamento; giudicando quest' ordine non tanto dalla peggiore o migliore preservazione dei medesimi, quanto dal minore o maggiore grado di perfezionamento nella esecuzione del disegno.

(1) Heeren, Historical Researches, translated from the German; Vol. 1.
(2) Heeren, loco citato.
(3) Mignot, 22me mem. sur les Pheniciens.
(4) Diod. Siculus, 204 marg. lat. versionis.



Monumenti di Architettura.

Tempio di Melcarte (1).


Il tempio di Melcarte, ipetro come tutti gli altri, sorgeva sulla collina che domina Bir-Zebbugia (2) alla distanza di circa 700 piedi dal lido del mare, al norte della chiesuola di San Giorgio. Potea così salutarlo da lunge chi da altre regioni vi venia a sciogliere il voto. Due porzioni di emicicli, che un muro rettilineo di circa 33 piedi unisce e congiunge, è quel tutto che ne rimane. Tutto l'apparecchio è di pietre poligone irregolari, sovrapposte le une alle altre, e che dalla propria grossezza traggono la loro solidità (3). Il resto che i molti secoli han fatto cadere, ingombra l'area interna: per cui veduto questo resto di tempio da certa distanza, ti si presenta siccome un mucchio gigante di pietrame, coperto in parte dall'ombra di secolari carrubi, che hanno forse approfondate le radici fino alla soglia sacra. Lo stato attuale del tempio non permette che se ne possa dire più di tanto: ma sono nei dintorni tanti accessorj, che accrescono il pregio in che dovrebbe essere tenuto questo prezioso monumento, rammentato già da Tolommeo e da altri moltissimi.
Salendo dalla marina al tempio, ti si affacciano a mezza via, tre grossi monoliti, formanti una specie di vestibulo. La pietra che serve di architrave e di tetto, messa in posizione alquanto inclinata (4), ha 15 piedi e 9 pollici di lunghezza (5); delle due verticali l'una è alta 11 piedi e 3 pollici e l'altra 10 piedi e 7 pollici. Sono indotto a credere che due mura di cinta andassero ad unirsi a questo primo limite sacro, oltre al quale non era permesso che alcuna donna s' innoltrasse (6). Ciò vero, tutto l'edificio avrebbe avuto un asse di circa 300 piedi, e giustificherebbe in alcuna parte Quintino (7), il quale visitatolo tre secoli sono, gli avea dato dimensioni che furono credute esagerate da Cluverio, il quale forse non l'ebbe mai veduto, molto meno misurato. Questo vestibulo è ora ridotto dal conduttore del terreno in miserabile ricetto di animali.
Il lido è tutto forato, quasi a livello del mare, di fosse circolari, profonde da otto a due piedi, più larghe alla base, che alla bocca. Tutte ti presentano una gagliarda azione del fuoco, avendo la superficie calcinata alla profondità di due pollici.
È degno di osservazione, in questa ripa, il cambiamento di livello, prodotto da sprofondamento lento e progressivo, in epoca posteriore allo scavo di dette fosse, ma remotissima da noi, sì che non ne rimase più memoria. Alcune delle sprofondate fosse sono naturalmente piene a metà di acqua marina; ed alcune rotaje si vanno ancora perdendo insensibilmente in mare.
Abela credè che queste fosse abbian servito per vasche da olio, di cui le riempivano gli strettoi della vicina contrada dello Zeitun (8). Ciantar riproduce la stessa sentenza (9): ed il dotto mio amico, professore Zerafa non esitò anch' egli di chiamarle canove da olio (10).
Non seguirò l'opinione di alcuno di questi istoriografi, e dirò in breve il perchè.
In primo non sono di avviso che la contrada dello Zeitun, o qualunque altra contrada dell'Isola, fosse mai sì ricca di oliveti, da estrarne tanta copia di olio, onde riempir fosse come in deposito, per quindi inviarlo all'estero. Si parlò sovente del mele nostrale, delle tele del nostro cotone, del bianco delle nostre case, dei nostri cagnolini, e delle rose nostre: ma non fuvvi fra gli antichi chi ammirasse l'abbondanza del nostro olio, o chi ne facesse pur parola. Ma, si dirà, che l'olio dello Zeitun potea ben servire per consumo nell'Isola: ma in tale caso perchè trasportarlo fino alla cala San Giorgio, esporlo all' intemperie del cielo scoperto, ed alla umidità della vicinissima marina? Mancava forse rocca alla contrada dello Zeitun, ove scavar vasche, o canove da olio?
Innoltre o si serbava ivi l' olio prima, o dopo lo sprofondamento. Non prima poichè gli adoratori del nume non avrebbero permesso un caricatojo d'olio nei limiti inviolabili del tempio: e se lo avessero pure permesso, i proprietarj non sarebbero stati si sciocchi a mettere l'olio in vasche o canove, che una ondata da levante o da scirocco avrebbe facilmente ricoperte. Non dopo poichè non è ragionevole supporre che vi fossero degli Zeitunini sì pazzi, da mettere in conserva l'olio in canove o vasche già in parte ripiene di acqua marina.
Ma prima di dire ciò che io pensi di siffatte fosse, e di altre consimili che si trovano nella valle sottoposta al tempio; parmi necessario far rammentare, come corresse l'obbligo a tutte le colonie fenicie di accendere ogni anno, in assegnata stagione, dei grandi fuochi in onore di questa loro principale deità.
Fatta ora ragione del comè e del dove sono scavate e disposte queste fosse, del loro numero, della inservibilità all'oggetto supposto dall'Abela e dallo Zerafa, ed in fine della indelebile marca dell'azione ignea; sembrami potersi con morale certezza assicurare, essere state fatte ad uso di fornaci, da contenere cioè i falò, che formavano parte integrale del rituale religioso degli adoratori di Melcarte.
Houël tratto in errore dalla lettura di Abela e di Ciantar, credè il tempio dell' Ercole fenicio alla cala di Marsascirocco, propriamente detta, non molto lungi dalla chiesuola di Nostra Signora ad Nives. Ne ha pure disegnato e pubblicato un bel muro di 90 piedi di lunghezza, siccome unico e venerabile avanzo - comecchè confessi non poter giungere a capire a qual parte del tempio potesse aver servito un muro così lungo, e così isolato (11).
Sembrami strano però che Huël, il quale tanto avea osservato, non lo avesse tosto riconosciuto per un fabbricato di epoca moltissimo posteriore alla fenicia: molto più che da Ciantar avria potuto sapere (12) come parte del pavimento vicino fosse lastricata di marmo nostrale, e parte composta di musaico monocromato. Huël che veduto avea i ruderi di Bir-Zebbugia, ed affermato essere di costruzione antichissima e del genere della Giganteia gozitana (13), e quindi fenicia ; avrebbe potuto con ragionevolezza conchiudere che questi brani di muro appartenessero veramente al tempio di Ercole Tirio.
Conclhiuderò con le parole di Nidersted (14): Hodie dicti templi (Herculis) monumenta admiratione dignissima adhuc supersunt, apud portum, quem Marsascirocco vocant, ad Ecclesiam ibi vicinam Sancto Georgio sacram.
Già non è uopo far parola dell' errore in cui incorse lo stesso Abela, ed Agius dopo di lui (15), credendo trasportata da Fenicia la statua dell' Ercole, che si conserva nel museo di questa Biblioteca, e credendola inoltre il simulacro del dio adorato nel tempio dai Fenici. L'Ercole del nostro museo è quel di Tebe, e non di Tiro, ed è di scalpello greco, seppur non si volesse dirlo romano. Arrogi che nei templi a Melcarte innalzati non era altro simulacro che la Fiamma.

Irrestincta focis servant altaria flammœ,
Sed nulla effigies, simulacrave nota Deorum (16).


(1) Questa divinità era chiamata dai Greci Ercole Tirio, diverso affatto dal loro Ercole, sebbene i miti sovente se ne confondano. 
(2) Piccolo seno di mare nel vasto porto di Marsascirocco, che gli antichi chiamarono Porto Ercole.
(3) Molti sostengono che i Fenici siano stati gl'inventori dell'architettura, o diremmo più volentieri quelli che la diffusero in Occidente, e che siano simboleggiati sotto il nome di Ciclopi, e Pelasgi. Fosbroke's Encycopedia of Antiquities. Cantù Enciclopedia storica, vol. Archeologia.
(4) Di siffatti monumenti di primitiva architettura si veggono a dovizia nella Gran Brettagna; e furono quei di Tiro o di Sidone che v' introdussero l'arte e l'uso d'innalzarii. E la legge di coliocare inclinata la pietra che sovrasta si vede generalmente in tutti. Gwilt Encyclop. of Architecture.
(5) Il maggiore del blocchi di Kit's Cotty House in Inghilterra non è più lungo di 12 piedi, e quello della celebre porta dei Lioni in Micene soll 11.
(6) Silius Italicus libro III.
(7) Descriptio Melitæ.
(8) Della Descrittione di Malta, pag. 21.
(9) Malta Illustrata, pag. 100.
(10) Istoria fisica di Malta, pag. 16.
(11) Voyage pittoresque, Vol. IV, pag. 92.
(12) Malta Illustrata. Vol. I, pag. 461.
(13) Loco citato.
(14) Malta Vetus et Nova. Helmstad 1669.
(15) In una dissertaz. ms. che si conserva nella pubblica libreria. 
(16) Sil. Ital. libro III.



Tempio di Giunone.

Del tempio di Giunone non ci rimane che la memoria nelle tradizioni tramandateci, e neř volumi degli antichi: ed io ne farò parola servendomi di quanto eglino ne dissero.
Si estolleva sul promontorio ove ora torreggia il castello Sant' Angelo, nel cui fosso Quintino (3) ne avea veduti immani avanzi, che occupavano grande terra. Era presso Cicerone e santissimo ed antichissimo; e di esso potea dirsi superba la Dea siccome di quello della prediletta Samo (4). E se questo tempio non potea vantarsi come Cartagine delle armi e del cocchio di lei (5); era però ricchissimo pei doni che ivi le si offerivano. Il gran porto, che esso dominava, portava il nome della Dea. I nemici che vi approdavano, specialmente duranti le lotte puniche, ed i pirati che vi prendevano furtivo ricovero nelle stagioni invernali, lo ebbero sempre per inviolabile e sacro.
Il capitano dell' armata di Masinissa, arrivato che si fu in Malta, tolse da questo tempio alcuni denti di elefante, di smisurata grandezza, i quali mandò in presente al suo re. Costui però venuto in cognizione, di là a non molto, da quanto luogo sacro gli avesse egli tolti, li rimandò sopra una quinquireme nel pristino luogo, con una iscrizione che significava nel suo linguaggio: "averli il re ignorantemente accettati, e molto volentieri restituiti." (5).
Ma volgendo gli anni, l' ingordo Verre, spregiatore degli uomini, e degli dei, dissimile dal re numida, che i Romani chiamavano barbaro, mandovvi di proposito i suoi servi venerei, i quali spogliarono il tempio delle sue ricchezze, e delle opere di avorio, rappresentanti vittorie, eseguite con arte meravigliosa. Gli ambasciatori maltesi se ne lagnarono con veemenza davanti al senato, e Tullio ripetè innanzi ai giudici le giuste loro lagnanze (7).
È facile inferire che il tempio di Giunone si conservasse integro fino alla tarda dominazione romana, e che gli stessi Romani seguitassero a tenerlo in venerazione, adorandovi la dea, pel culto della quale era stato dai Fenici innalzato.
Il professore Zerafa (8) crede che la colonna di granito, la quale trovasi nella cappella del castello Sant' Angelo, avesse appartenuto al tempio di Giunone. Ma oltre che egli non ha indicata alcuna ragione su cui ebbe fondata questa sua credenza; non si giunge a conoscere a quale uso avesse potuto servire il fusto di una sola colonna di granito, in un tempio sub dio, in un tempio, che si ha ragione di credere essere stato eretto con apparato di pietra nostrale: rimembrando che Quintino, parlandone non ha fatta alcuna menzione di marmi, e rimembrando che la nostra pietra esclusivamente ha prestato materia alla fabbricazione degli altri templi. A meno che non si voglia supporre essere stata una colonna votiva, come i due candelabri del tempio di Melcarte, e che forse non si ebbe meritata l'attenzione degli sgherri di Verre. 


(1) In una dissertaz. ms. che si conserva nella pubblica libreria. 
(2) Sil. Ital. libro III.
(3) Loco citato.
(4) In Verrem IV et v.
(5) Æneidos libro I.
(6) Val. Max. libro 1, c. 2.
(7) Loco citato.
(8) Storia Artistica di Malta.




Tempio di Astarte nel Gozo.

Questo tempio è meglio conosciuto sotto la denominazione di "Torre dei Giganti" e questa gli fu data, chi sa quanti secoli ora sono, per le forme sue circolari, e pei massi enormi che lo cingono. Già è comune uso frai Maltesi chiamar "torre" qualunque fabbrica circolare di cui non si conosca l'oggetto: così è chiamato Torri-tal-hud (torre degli Ebrei) il tempio di Bir-Zebbugia, Torri-giauhar (torre delle perle) un bel monumento sepolcrale non lungi dalla Gudia, e Torri-tal-ghassieui (torre del guardiano) il resto di antichissima costruzione nella contrada dello stesso villaggio.
Il generale Alberto della Marmora in una sua lettera al signor Raoul Rochette, pubblicata negli Annales nouvelles de l'Institution archeologique parlò già molto distesamente di questo tempio innalzato ad Astarte, la fenicia Venere: ed il signor Mazzara prima di lui ne avea pubblicate alcune vedute ed una pianta, chiamandolo "Tempio antidiluviano dei Giganti." E comechè l'opinione del Mazzara sia oltremodo pomposa, non manca tuttavia d'incontrare l'approvazione di parecchi, i quali non trovano pregevole un monumento che non sia rimasto i 150 giorni sotto le acque diluviali, e che in aggiunta non sia stato eretto da gente, che per lo meno non avesse i suoi venti piedi di altezza.





Tempio di Hhagiar Kim.


Hhagiar Kim (Pietre del culto) è un luogo che dista circa un miglio a mezzodì del villaggio Krendi. Già ab antico i massi colossali che vi s'innalzano, destato aveano ammirazione, e curiosità in coloro che l'ebbero visitate: ed era comune desiderio che si desse una volta opera a ripulire dal pietrame che lo ingombrava, lo spazio che quei massi circondavano; essendo sicuri che alcunche d'interessante sì per la scienza archeologica in generale, e più particolarmente per l'istoria civile e religiosa del Gruppo Maltese sarebbe stato senza fallo svelato. Conseguentemente Sir H. F. Bouverie nel novembre del 1839 autorizzò Sir V. Casolani, collettore della rendita pubblica, ad intraprendere lo scavamento, il quale durato due mesi, fu discoperto tal quale ora si trova il tempio fenicio di Hhagiar Kim.
Fu certamente inavvertenza l'aver messo alla direzione dello scavo il signor Vance, il quale non sembra aver avuto bastante previdenza, e sufficienti cognizioni onde dirigere una intrapresa di tanto interesse. Io non dirò certo quel molto che egli avrebbe dovuto fare e non fece, ma non istarò a non incolparlo di trascuraggine nel non avere data pubblica contezza delle giornaliere operazioni, e di ogni oggetto ivi rinvenuto, e soprattutto del preciso luogo ove ogni cosa fu ritrovata. Ogni amatore della scienza gliene sarebbe buon grado, e non istaremmo ora a mendicare ragguagli e notizie dalle persone allora impiegate a scavare, generalmente idiote, e sulla fede delle cui parole conviene stare, il più delle volte, contro la propria convinzione. Ma si chiuda questo rivo.
Gittato uno sguardo sulla pianta del tempio ti si presentano due spazj paralleli, di figura circolare oblonga, compressa, e d'ineguale estensione. Il maggiore corre a 105 piedi (inglesi) l'altro ad 80. Le due larghezze sommate ammontano a 70 piedi.
Al primo spazio vanno a congiungersi altri due, quasi della stessa figura, ma di soli 38 piedi di lunghezza per cadauno.
Il muro di cinta è costrutto di pietre colossali, collocate per la piupparte verticalmente: siccome lo sono pure i muri delle interne suddivisioni.
Varie sono le entrature: ma è fuor di quistione che la principale sia stata quella che guarda alle regioni orientali.
Avuto riguardo agli emicicli, divisi dal resto con appositi pietroni, ed ai due spazj che si congiungono all'area maggiore; è manifesto che il concetto sia stato quello di farne sette principali divisioni.
A pochi passi dalla cinta sono osservabili quattro lastroni che si ergono a 14 e 15 piedi, e che uniti all'estremità inferiore, coprono una linea di 27 piedi: ed altri due ancora di quasi eguali dimensioni, ed una settima isolata.
In uno degli spazj principali vedesi un altarino di forma interessante. È un quadrilatero, alto 2 piedi e 5 pollici, largo un piede mezzo per lato. Negli angoli sporgono otto pilastrini, che sostengono un abaco: e nelle interposte facciate sono rappresentate ad alto rilievo due porzioni di serpi, unite in un punto, donde ha principio un palmizio che coi rami ricopre ed orna tutta la superficie. Sull' abaco sorge a quattro pollici di altezza un circolo di un piede e più di diametro. Tutte le superficie meno quella superiore del circolo sono bucacchiate per ogni verso.
Vicina al descritto altare sta la lastra sacra incastrata fra due pietroni paralleli e verticali. La medesima è al solito foracchiata per tutta la superficie, ed in mezzo a due linee spirali rilevate è osservabile la metà dell' uovo ad alto rilievo. La lastra sacra posa per tutta la sua lunghezza sopra una predella, la quale è al certo la sacra soglia. Nello spazio che s'interpone frai due menzionati pietroni, furono trovate ossa di quadrupedi in grande quantità: ed è a credere che scavandovi ancora vi si ritroverebbe la fossa ossaria.
Furono innoltre rinvenuti moltissimi brani di vasi, di varia dimensione: alcuni ornati ad embrici, altri a circoli; parte a cesello, parte a rilievo; tutti di cotto. Tre monopodj di un sol sasso sono ancora intatti, e ce li han conservati le stesse rovine sotto cui giacquero già per tanti secoli.
In alcuni luoghi del tempio, che nessuno vale ad indicare, furono trovate moltissime pietre concavo-convesse: altre di forma conica, altre semisferica: le quali appajate ed unite ti formerebbero o una sfera o un uovo. Varia n'è la respettiva grandezza, cioè da 5 pollici a 3½ di diametro.
Ma l'oggetto più prezioso trai rinvenutivi sono al certo sette statuette di pietra nostrale, varie in grandezza, e mozze il capo. E forse le uniche a noi pervenute dell' arte fenicia. Due seggono, ed una larga gonna le circonda e ricopre, distintivo del loro sesso muliebre: e scende ad una delle due una treccia di capelli lungo il dorso fino alle calcagna. Quattro stanno accoccolate e sono del tutto ignude. Una settima, che è la più grande, è mutilata dalle ginocchia in giù, ed una zona la ricopre dall' ombelico a mezza coscia. In tutte poi è da osservare una obesità che le rende bizarramente rassomiglianti, e che tuo malgrado ti muove al riso. In due, ove il collo si unisce al busto, havvi una concavità, ed alcuni fori praticabili, da incastrarvi, ed assicurare una testa posticcia. Le basi o formate dai lembi delle respettive gonne, o dalle membra accovacciate, sono circolari e misurano da 1 piede ed 8 pollici a 3 piedi di periferia: le altezze ne variano da 7 a 9 pollici. La maggiore delle statuette starebbe perfettamente in un circolo di poco più di quattro piedi. È da rimarcare che osservate di fronte rappresentano una linea esterna composta di due semicerchj d' ineguale diametro, sovrapposto il minore al maggiore. Ed appare un pensiero dominante di far primeggiare le linee circolari in ogni parte ed in ogni membro di esse.
Descritto così di volo l'assieme di questo tempio e gli accessorj più degni di nota che vi si rinvennero; procederò a dire liberamente ciò che ne sento, sperando che se le mie parole non varranno a persuadere i sapienti e gli eruditi, serviranno almeno a spingerli a dire la loro, con più sicurezza di riuscita. Il che se avverrà, mi sarà certo di non poca gloria.
La Cosmogonia dei Fenici li conduceva molto naturalmente al culto dell' Universo, a quello della Potenza procreatrice ed all' Astrolatria. Simboleggiavano l'Universo sotto l'aspetto di un Uovo, il quale se rotto in due rappresentava il cielo e la terra: la Potenza procreatrice, con più verecondia degli Etruschi e dei Romani, sotto quello di uno o due Serpenti appajati, o di due Linee spirali: e gli Astri nelle costanti Figure circolari (1).
Siccome Astrolatri eglino innalzavano sub dio i loro templi, perchè o il vivido raggio di “colui che tutto il mondo alluma〞o quello della silenziosa luna, o dei minori astri li ravvivasse, li abbellisse e perchè gli Dei, che affissi aveano alle stelle (2), potessero senza la frapposizione di una indiscreta vôlta meglio accogliere i loro doni, e dare meglio ascolto ai voti loro.
Questo istesso culto avea prescritto la norma alle linee geometriche dei loro templi. È quindi osservabile in tutti quanti la cinta circolare, poichè il circolo è l'espressione più sicura, l'immagine più apparentemente vera di ogni astro. Quindi ancora la congiunzione degli Emicicli per muri retti, onde rimembrare la congiunzione di alcuni astri in periodi assegnati.
Nè questo culto prescriveva solamente la norma all'architetto: esso dirigeva lo scalpello dello scultore, la ruota del figulaio, e forse la matita del pittore. Le statuette, come dissi più sopra, hanno rotonde le membra, circolare la base, e le linee esterne circolari ancora. La forma dei vasi votivi era rotonda, circolari gli ornamenti o tendenti al cerchio. Ne fa fede il bellissimo conservato in questo museo, ed i molti ridotti in pezzi, di cui si fe' già cenno. Innoltre la Sacra lastra è bucacchiata per tutta la sua superficie, poichè dovea rappresentare miriadi di stelle.
Ma se il concetto architettonico è identico in tutti i templi, se questo concetto è una espressione arcana, se le stesse lastre sacre, le scoglie sacre istesse, e gli stessi ornati sono in tutti costantemente ripetuti; è da inferire senza molta esitazione, che siffatti templi fossero precipuamente innalzati alle stesse deità, vale a dire, a tutti gli astri in complesso. Dissi precipuamente, poichè è del pari certo che ciascuno di essi fosse secondamente dicato ad un particolare dio. Così vedemmo, quel di Bir-Zebbugia ad Ercole, quel del gran porto a Giunone, e quello del Gozo ad Astarte.
Ma una nazione stabilita sulle coste di una marina lunga meglio di 150 miglia, e che tratto avea lo splendore e le ricchezze dalla navigazione e dal commercio, doveva ben rimanere grata a coloro, che i primi le aveano costrutta la prima nave, segnato il primo solco in mare, e fossero tanto addentro nella scienza astronomica: ed i CABIRI meritarono bene per questo dai Fenici l'onore dell' Apoteosi.
Erano sette (3), figli tutti di Sidek, che in lingua nostrale suona "Tuo Signore." Fu loro aggiunto un ottavo, chiamato Esmun, ovvero Esculapio, venerato però con culto speciale ed a cui particolarmente s'innalzavano templi. Dei Cabiri due erano femmine, Axieros ed Axiokersa, Cerere e Proserpina (4).
I Cabiri innoltre aveano scritta la teologia rivelata da Tot ai Fenici, aveano scoperto l'uso dei semplici, la maniera di guarire dai morsi venefici, e l'arte degl' incanti, di ridonare cioè la sanità mormorando misteriose parole. Quindi fu loro dato il nome di Kbir, che Varrone e Tertulliano interpretano Potens. E nella lingua maltese Kbir non vale quanto dire grande, possente?
Il culto ai Cabiri è ancora avvolto in un buco misterioso, siccome non era permesso che ai soli sacerdoti innoltrarsi nei loro santuarj. Cabirorum fanum solis sacerdotibus permissum. Herod, lib. iii. Ed avevano bene del misterioso gli stessi simulacri di questa divinità, di forma e di aspetto ridicoli, e rassomiglianti al Vulcano di Memfi, che veduto da Cambise, lo eccitò a smodato riso. Cabirorum simulachra erant Vulcani simulachris similia: forma nimirum et species utriusque ridicula ..... Cambises Memphiticum Vulcani templum ingressus, statuam ejus excepit multo risu (5).
Deificati, come dicemmo, i Cabiri, ne venia che dovessero essere loro dicati dei templi. Ed i Fenici veramente innalzarono loro parecchi, frai quali rammenterò quello di Berito, celebre al pari del tempio di Nettuno (6). Non è a dire che anche ad Esmun furono particolarmente eretti, ed uno se ne ammirava nella parte più nobile, nel mezzo cioè di Cartagine (7).
Era conveniente che la colonia fenico-maltese persuasa delle stesse credenze, ed indotta dagli stessi interessi, seguisse l'esempio delle altre. Ma non è la sola ragione di convenienza che ne induce a così credere. Havvene, a quel che appare, delle prove cotanto positive da non dubitare affatto che i Fenici non abbiano innalzato un tempio ai Sette Fratelli Cabiri, e che siffatto tempio non sia questo di Hhagiar Kim.
Sette come già dissi sono le principali divisioni del tempio, e sette i pietroni che s'innalzano, pria di giungere alla cinta: simbolo della potenza e del numero delle deità ivi adorate.
La stessa contrada ove s' innalza questo tempio è appellata Rahhal Kbir, villaggio che non potea essere chiamato nè grande nè possente per eccellenza. Duzzina infatti non ne dà che appena contezza (8), ed Abela assicura che non contenesse più di ventiun fuoco.
Ma che diremo dell'analogia e perfetta rassomiglianza tra le sette figure descritte da noi, e quelle di cui parla Erodoto? Sembra che la frase forma et species utriusque ridicula, volesse quel padre della storia adattarla alle nostre. E posso bene assicurare che vedute la prima volta han mosso a riso più di un Cambise, il meno forse disposto a ridere: tanto sono tozze e nane.
Arrogi che due di esse sono muliebri, e vorranno sicuramente essere la Cerere e la Proserpina Cabire. La Zona che fascia la maggiore delle sette vorrà simboleggiare lo Zodiaco, siccome segno della somma perizia cabirica nella scienza degli astri.
Destò curiosità come queste figurine fossero state rinvenute senza testa, e come due di esse l'avessero posticcia.
Pel primo osserverò che furono più le statue antiche che ci arrivarono rotte, o mozze di alcun membro, che non le intere; ne fan fede i più celebrati musei. In questo Gruppo di Malta la bellissima trovata nel Gozo ed ora conservata nella Libreria di guarnigione; la romana affissa sotto la porta della Medina; e la statua di Ercole Tebano, sono tronche la testa: e se pur l'ha quella di Ercole, le fu posta dallo scalpello di Casha.
Le ragioni di siffatti mutilamenti sono così ovvie che non è mestieri ridirle. Aggiungerò quella dell' odio, e dell' avversione religiosa. Usciti i cristiani dalle catacombe, e liberi dalle diuturne persecuzioni, cui di buon grado andavano contro, in testimonianza di loro fede; avranno forse anch'eglino rotta qualche testa, e mozzato qualche naso ad alcuno della innumerevole turba degli dei, che aveano occhi e non vedevano, orecchi e non ascoltavano.
L'uso poi delle teste posticce sembra essere stato comune presso gli antichi, che l' avranno forse tolto dai Fenici.
Svetonio (9) racconta che invece di rompere le statue dei Cesari, di odiosa memoria, toglievano loro le teste, alle quali sostituivano altre di altri Cesari amati e cari. E l'anno 1761 sui colli Piacentini a Velleja furono scoperte statuette imperiali bene conservate e sane, le quali avevano le teste posticce, che si levavano e si rimettevano sul tronco come e quando voleasi. Ciascuna testa terminava in cono, che entrava in un incavo fatto nel collo della statuetta (10).
Ma delle nostre figurine cabiriche nessuna testa fu rinvenuta. Ed io sono di avviso, che, o essendo di materia più fragile della pietra non avranno resistito all'urto dei macigni, caduti loro di sopra, o essendo di materia più preziosa avranno destata l'ingordigia di chi poco credea alla possanza della divinità che rappresentavano; e che questo incredulo se ne sarà impadronito senza scrupolo di sorta.
L'altare descritto più su dà a credere che fosse pei sacrifizj ad Ecate. Rammentiamoci che nella spelonca sacra ai Cabiri in Samotracia, s' immolavano cani a questa Dea, poichè il latrare dei cani, secondo Sofrone, fuga gli spettri (11). E forse le cellule formate di tre monoliti, le quali si veggono in alcune parti del tempio, servivano a serbarvi i cani da immolarsi. Il palmizio di cui è ornato quest'altare ci ravviva la memoria dell'importanza religiosa che attribuivano i Fenici al ramo di palma. Eglino lo teneano per marca di alto rispetto: e di un ramo di palma si euoprivano il viso, allorchè indirizzavano ai loro Dei i voti e le preghiere (12).
I monopodj servivano probabilmente a depositarvi sopra i vasi, i cui rottami si trovarono ingombrare grande terreno, e che erano forse di qualche necessità nelle misteriose iniziazioni dei Coes.
Non è da preterire il Cranio dissotterrato negli scavi di questo tempio unitamente al resto dello scheletro, e che si conserva di presente nel museo di questa Biblioteca. Molto si è quistionato e della sua mostruosità e della sua antichità. In tanto litigio mi sia lecito riprodurre alcuna osservazione delle moltissime che il dotto mio amico professore Galland ha sul proposito già pubblicate (13).
"Questo cranio è evidentemente di adulto, e piuttosto di un maschio dell'età dai 30 ai 40 anni. Esso è molto interessante, sia che si voglia considerare come una mera mostruosità accidentale, sia che si voglia considerare come indizio dell'esistenza di una razza, varietà di razza, o individui con tali caratteri, in qualche tempo rimoto. Presenta infatti un angolo faciale molto più acuto (14) di quanto fu finora trovato (se non la sbagliamo d'assai) nella specie umana.”
In altro luogo così risponde il Dr Galland a chi gli chiede l'epoca riferibile al teschio. "Quistione per certo interessantissima, alla quale non si può rispondere sul momento, poichè difficilissimo, seppur impossibile non è, il determinare il tempo, che le ossa possono durarė. Mille elementi concorrono: l'età dell'individuo, il modo in cui è sepolto, la natura del terreno, ed altre circostanze possono far variare la durata del mantenimento delle ossa."
Sembra, tuttavia, che il dotto professore sia di avviso, che se il direttore dello scavo avesse presa e data contezza del modo in che giaceva lo scheletro, dove guardava, se avvolto, ed in che: se insomma il signor Vance avesse tenuto esatto conto di tutte le operazioni in uno scavo di tanta importanza: si sarebbe forse potuto devenire a qualche conclusione anche in rapporto all'epoca relativa a questo teschio.
Sdebitati di quanto doveano ai Sette Cabiri, restava che i Fenici dedicassero un tempio al culto particolare di Esmun, l'ottavo fratello: ed eglino adempirono ancora a quest' altro dovere, innalzandogli il

Tempio della Mnaidra

il quale dista circa un miglio da quello dei fratelli sì che i due stanno a vista l'uno dell'altro, e come se mutuamente si tutelassero. Innalzando i Fenici così vicini due templi a membri della stessa schiatta deificata, han dato a divedere in quanto rispetto tenessero le relazioni di famiglia, ed in quanta importanza le avessero.
Questo tempio è al certo il meglio conservato di tutti, ed è innoltre il più elegante, sì che sembra essere stato eretto allorchè l'arte di fabbricare era presso i Fenici nella massima perfezione. Rimasto era inosservato perchè distante dal consorzio degli uomini, e quindi più sicuro dalle loro devastazioni, fino all' epoca dello scavo di Hhagiar Kim: allorchè vedute le lastre che s' innalzavano giganti dal mezzo delle accumulate macerie; si pensò, se forse non erano di qualche cinta di tempio. Uscente quindi il maggio del 1840 furono impresi i lavori dello scavamento, sotto la direzione dello stesso signor Vance, e sorse a salutare di nuovo il sole questo interessantissimo monumento.
Siccome di quello di Astarte nel Gozo, così di questo si potrebbe dire essere due templi contigui, e non comunicantisi. La pianta infatti ti offre a vedere due distinte aree, composta ciascuna di due circoli allungati, paralleli, d' ineguali dimensioni, e praticabili per un'ampia apertura nel muro che li distingue e separa. L'area minore, la quale sembra però essere stata il tempio propriamente detto, ha una magnifica e gigantesca entratura, la quale sembra l'opera di jeri, e che guarda a scirocco.
Sono osservabili a destra di detta entratura alcuni repositorj, o diremmo basse camerette, i quali havvi tutta la ragione a credere essere stati edificati a riporvi i cani, che dovevano stare in guardia del tempio: costume religiosamente osservato in tutti i templi ad Esculapio (15).
L'area maggiore ha l'apertura, per cui entrarvi, angusta anzichenò: ed a fronte le spira il mezzodì. Conoscendo quanta fiducia riponessero i Fenici nella virtù curatrice di questo Dio, e come numerosi conducessero i loro infermi nel suo tempio, ove era pei medesimi luogą assegnato; non sarà fuori di proposito supporre che di questo spazio si servissero come di nosocomio, coprendolo all' opportunità di un parapetasma per riparare dal sole, e dalla pioggia che potrebbe sopravvenire, i poveri malati che vi asportavano a curare.
Mi cade in acconcio qui osservare, che se questo tempio, e quello di Hhagiar Kim si rendessero vergini del molto pietrame che tuttora gl' ingombra, e si tentasse la via ai sotterranei, che persone intelligenti e dotti del luogo, accertano esistervi; si potrebbe forse giungere allo scoprimento di alcun oggetto monumentale che ci condurrebbe a qualche verità storica, rimasta fin qui nel bujo e nel mistero.
Non porrò fine alla descrizione degli edifizi religiosi dei Fenici, senza rammentare quello che sta inosservato sulla collina di Corradino. Non ne fu scavata nel 1840 che piccola porzione, ed a soli cinque piedi circa di profondità; e furono tosto scoperte due belle entrature, che conducono ai soliti emicicli, e collo stesso apparato di grossissime pietre. Non è a dubitare che ripulendo quel dintorno, segnato nella superficie di grossi massi, che invitano a scavare; non si scoprirebbe, anche a Corradino, intero un edifizio, non inferiore in interesse agli altri finora scavati.



(1) Faber's Origin of Pagan Idolatry. 
(2) Vico Scienza Nuova, libro II, pag. 331.
(3) Eusebil Præp. Evang. libro I, cap. x. 
(4) Bocharti Geogr. Sacra, col. 394.
(5) Herod. apud Bochart. col. 396. 
(6) Euseb. ibidem. 
(7) Strab. XVIII.
(8) Acta visitationis, 1574.
(9) Vitæ XII Cæs.
(10) Dell'Architettura Egiziana, dissertazione, Parma Bodoni 1786, pag. 98.
(11) Bochart loco citato, pag. 397.
(12) Hist. de l'Acad. des Inscriptions. Vol. 34, pag. 90. 
(13) Il Portafoglio Maltese Nri. 81 e 82.
(14) Non misura più di 62 gradi, o piuttosto tra 60 e 61.
(15) Hist. de l'Acad. des Inscriptions. Vol. 36, p. 81.






Altre Costruzioni.


Il serbatojo d'acqua nella contrada di Medeuiet, è certo un interessante monumento: sì per la sua prossimità al tempio di Melcarte, per cui sembra essere stato di qualché necessità nel rituale religioso di quella gente; sì ancora per la stessa sua struttura.
Desso è di forma paralellepipeda, di base quadrata di 33 piedi per lato, ed alto visibilmente 13 piedi. Dico visibilmente, poichè è così ingombro di pietrame, che senza molta pena, ed alquanto di spesa in ripulirlo, non si potrebbe accertare della sua altezza.
Lo dividono dodici robusti pilastri, isolati, senza capitelli di sorta, ed ordinati in tre file. Due soli macigni di 8 piedi ed 8 pollici di grossezza formano alcuno di detti pilastri: tre tutti gli altri. Nessuna materia tenace o calce lega questi macigni, ma le superficie che si toccano sono appianate in guisa che non havvene uno che penda da un lato, e le commessure corrono dirittissime. Alcuni pezzi di bitume sono ancora così aderenti alle pareti che con grande difficoltà se ne può trarre qualche frammento. Cinque pietroni si distendono su ciascuna delle file, e formano un imponente architrave. Enormi lastre di considerevole spessezza posano uno dei lati su questi architravi, e l'altro dentro il muro opposto, e vi presentano un soffitto piano, il solo conosciuto praticabile presso i Fenici e gli Egizj.
La struttura del Serbatojo, e le immani pietre l'han fatto chiamare "Ghar-el-giganti" (antro dei giganti), e "Giganteja" (contrada dei giganti) appellasi ancora la spianata che gli è sovrapposta, pei grandi massi altri poligoni, altri quadrati &c. che vi si osservano. Ed in quei dintorni han dovuto al certo abitare o in caverne ora chiuse, o in fabbriche ora ruinate, coloro che aveano cura del tempio, e che furono solleciti di aver cotanta copia di acqua, in servizio forse dello stesso.
Menzionerò qui il Brano di Muro di Mesrahh Ghonok in Hhal-Dmiehh nei dintorni della Musta, disegnato ed illustrato dal signor Grognet, valentissimo architetto, ed ingenioso archeologo: il quale, inamovibile dal suo prestabilito piano, lo vuole atlantico, ed opera di giganti. Per me vado più giù, e mi contento di averlo per costruzione di uomini di ordinarie dimensioni, di coloro precisamente, che seppero e poterono innalzare e sovrapporre l'una sull'altra le immani pietre di Hhagiar Kim, e della Mnaidra.
Parlando di muri fenici non preterirò quello innalzato non ha guari (1) nella deliziosissima villa di lord Hamilton Chichester nella Pietà : e fu innalzato forse non tanto perchè servisse di basamento ad un magnifico viale, e ad un verdeggiante parterre, quanto per mettere sott'occhio, e quasi in un punto, le forme snelle dell' architettura greca, e le pesanti, ma non periture, della fenicia. Veduto questo muro non si può non rammentare il tempio della Mnaidra.



(1) L'anno 1834, dal molto onorabile signor Frere.




Ipogei.

Pietosi verso gli Dei, non lo erano meno i Fenici verso i loro morti. Non usi a bruciare, nè ad inumare i cadaveri, prendevano cura di posarli in cellule tagliate nel sasso, disposte entro caverne scavate di proposito, e fuori di città (1). Il loro paese abbonda di siffatti sepolcreti; ed a tre ore di distanza da Sidone è la celebre rocca forata.
Frai molti ipogei che si sono eglino scavati in Malta, merita essere annoverato per primo quello di Ben-Gemma (figlio del capelluto).
Si erge la montagna di Ben-Gemma in una deliziosa parte dell'isola, ad un'ora di cammino all' ovest della Medina. Le valli che domina vanno orgogliose di lussureggianti aranceti, e di melagranati: e le acque che vi scorrono abbondevoli rendono ortolani gli abitatori del luogo. La cima della montagna tagliata orizzontalmente offre una vasta spianata, da cui si gode uno dei più belli paesi dell'isola. Il lato che guarda la chiesuola di Nostra Signora della Lettera è forato irregolarmente di caverne, le quali ammontano a meglio di sessanta : e sono la piupparte di facile accesso, e di una finitezza e perfezione nel concetto e nella esecuzione da oltrepassare ogni aspettativa.
La struttura interna varia in molte: alcune più semplici, altre essendo più suddivise. Ma in generale un'ampia anticamera si allunga in istretto corridojo, fiancheggiato da edicole da contenere un cadavere, altre bisome altre trisome; scalpellate a modo di letti funebri, nelle cui estremità opposte veggonsi due sporti, uno a posarvi la testa, entro un incavo, l'altro i piedi. Le istesse forme sono conservate nei letti pei bambini e per gli adolescenti.
Tutte le edicole, come appare, erano ben chiuse da una lastra, la quale s' incastrava dentro un incavo fatto di proposito attorno ad ogni apertura di esse.
Sono osservabili in questa bellissima necropoli, ripetute in varie caverne, delle camerette semi-circolari, le quali danno a credere essere state destinate ad alcuna cerimonia religiosa.
Fuvvi chi giudicò (2) che queste caverne abbiano servito di abitazione agli Esseni, setta famosa fra gli Ebrei, sorta verso il tempo di Nostro Signore, i quali si tenevano lungi dalle città popolose, abitando borgate, e che si occupavano di agricoltura, e di professioni innocenti (3). E tale giudizio si è forse portato perchè questi antri furono e sono tuttora chiamati da quei buoni villici "Ghirien-el-Lhud" (grotte degli Ebrei). Ma è da ricordare che presso i nostri contadini per Lhud si hanno tutti i non credenti, e coloro di cui è ignota la credenza. Così chiamarono e chiaman tuttavia "Torri-ta-Lhud” (torre degli Ebrei) il tempio a Melcarte in Bir-Zebbugia, perchè innalzato a falso Dio da non credenti.
Quanto poi le grotte di Ben-Gemma valgano di abitazioni, soprattutto le cavità interne, lo dice la struttura di esse. Potrebbero, al più, aver servito di temporaneo ricovero in tempo di persecuzioni; siccome lo furono le nostre catacombe, di cui Milizia (4) dice che "fatte prima pei morti han servito a salvar i vivi con quello che avean di più prezioso."
Passando in silenzio i notissimi e numerosi ipogei della Melleha, e di Benghisa, è da far menzione del finora taciuto nella contrada detta "tal Ghzira." Non è più lontano di 200 passi dal ponte che unisce il forte Manoel alla terra ferma, e di un tiro di pietra dalla nuova villa del cavalier Giacomo Tagliaferro. Vi si entra per una porticina, che dà per greco, alta circa 3 piedi, e che una lapide certamente chiudeva, e forse celava. Disceso uno scaglione, ti trovi in breve corridojo che a sinistra si allarga in una cameretta semicircolare, nella cui parete è inca- vata una cellula da morto: a destra del corridojo, ed a fronte della cameretta veggonsi due conditorj d' ineguale grandezza. Il maggiore, che avrà sicuramente conservato il cadavere del dignore, è ornato all'intorno ad embrici, foggia di scoltura ornamentale molto adottata dai Fenici.
Non tacerò dell' altro sepolcreto di Ghar-gherduf nell'isola del Gozo, nella contrada di San Giorgio alla distanza di un miglio e mezzo circa dal Rabbato. È ora, vandalicamente e peggio, ridotto a latomia: sicchè pochissime ne rimasero delle camerette e dei conditorj: e tra non molto anche questi scompariranno ai reiterati colpi dello scavatore.
Terminerò con dire che se si volesse da dovvero dar opera a rintracciare ipogei fenici, catacombe romane, e dormitorj e cripte cristiane, vi sarebbe materia da scrivere una interessantissima "Malta sotterranea:" e a tanto uopo non mancherebbe che non si trovasse alcun valente, il quale volesse equiparare la gloria del maltese Bosio.


(1) Hist. de l'Acad. des Inscript. Vol. 42, pag. 55, 87.
(2) Ciantar. Vol. 1, pag. 240.
(3) Bergier, Diction. Encyclop. de theologie.
(4) Dizionario, alla parola Catacombe.






Monumenti di Scoltura e di Plastica.

1. Fra i monumenti di scoltura fenicia rimastici, occupano, senza fallo, il primo seggio le statuette cabiriche di cui si è già parlato. Vengono loro appresso i due Cippi, o, diremo con gli altri, Candelabri, di marmo salino, alti, compreso il piedestallo, 3 piedi e 2 pollici, e rotti nella sommità.
Non è chi accerti quando furono ritrovati: ma è veramente caduto in errore Ciantar, dicendo essere stati dissotterrati nel 1732, poichè ne avea già distesamente parlato il Can. Costanzo nel dicembre del 1694 in una lettera al Bulifon, riportata nella quarta raccolta delle "Lettere Memorabili" del 1697.
Dessi sono votivi, e, secondo dice la leggenda greca incisa nel piedestallo, furono offerti ad Ercole conduttore da Dionisio e Serapione, figli di Serapione di Tiro.
Ma il pregio di questi due candelabri non risiede tanto nel lavoro dello scalpello, sebbene di forme svelte e di gentile esecuzione, quanto nella iscrizione che leggesi sul piedestallo, insieme alla greca, e che gode il vanto di essere il capo lavoro, infino a qui conosciuto, della epigrafia fenicia: ad interpretare la quale sudarono ed alsero Barthelemy, Swinton, Perez Bayer, Fabricius, e non ha guari l'eruditissimo Gesenius.
Nella iscrizione fenicia i due fratelli sono chiamati Abdasar ed Aserchemor figli di Aserchemor di Tiro: ma questa diversità di nomi nelle due diverse lingue non è a recare meraviglia; conoscendo come gli Orientali, soprattutto dopo le conquiste alessandrine, avessero preso in uso di appropriarsi un nome greco oltre all' orientale che non cessavano di ritenersi ancora (1). Ercole è al solito chiamato Melkart, Signore, ovvero Re della terra.
Il gran maestro Rohan (il credereste?) ha dispajati questi cippi, mandandone uno in presente al re di Francia nel 1780, che Mons. Brest vide nel 1797 nella Biblioteca del Collegio mazzarino. Così, mercè la generosità del provvidentissimo principe, non ne rimase che uno solo, il quale sta conservato nel museo di questa Libreria.
2. Una Maschera di pasta figulina, più piccola del vero, ma benissimo modellata, e d'interessante sagoma. Non si allontana forse dal vero, chi la crede raffigurare Esmun, dalla prolissa barba, ed ornato dei soliti cerchietti alla guisa di leggiadro monile.
3. Un Vaso figulino dissotterrato nel 1767. È senza dubbio un Epichysin di belle forme, di eccellente esecuzione, e benissimo conservato. I fori, che circuiscono gli orli, danno a credere aver servito a qualche uso religioso. Il Castelli (2) nel rame che ne pubblicò porta una leggenda fenicia, inscritta sulla massima gonfiezza del vaso; la quale però non mi è riuscito giammai di rintracciare.
4. Un Bagno di terra cotta ritrovato a caso nelle vicinanze della Medina nel 1797. È lavorato a fasce rilevate sopra un fondo piano, il tutto assai bene levigato, e di un colore leggiero rossiccio. Non è più lungo di piedi 5½ sopra un' altezza di 2 piedi 7 pollici, e misura un piede e quattro pollici di larghezza. Tre lastre della stessa materia gli servono di coperchio. È degno di osservazione il fondo, o piano inferiore, il quale presenta in ciascuno degli angoli interni un incavo di figura conica, terminante dentro la profondità del piede corrispondente. Supponendo che questo bagno dovesse servire per le abluzioni estreme, è facile inferire che questi incavi o récipienti avranno potuto essere fatti di proposito, onde porvi del natrone, e delle erbe aromatiche in soluzione coll' acqua.
A chi vuole che sia in preferenza un sarcofago, non ritrovandovi dimensioni sufficienti ad averlo per bagno, dirò in brevi parole; che la stessa difficoltà sta per la parte sua. Poichè se 5 piedi e mezzo di lunghezza &c. non bastano per un bagno, non sono al certo sufficienti per un sarcofago.
Non è a dire che gli orli sono sparsi di spessissimi fori, e che questi piccoli fori praticabili non poteano essere che di semplicissimo ornamento simbolico.
5. Chi volesse davvero conoscere quanto i Fenici fossero addentro nell' arte vetraria, osservi la bellissima Anfora che si conserva in questo museo. Fu rinvenuta nel fosso del castello Sant' Angelo, presso il luogo cioè, ove sorgeva il tempio a Giunone, ricco di doni e di voti, che fecero sì potentemente gola alla buona lana di Verre. Dessa misura un piede e mezzo di altezza, ed il massimo gonfiore è di due piedi ed un pollice. È tuttora in ottima conservazione, meno una delle anse che trovasi in alcuna parte rotta : ed il lustro ed il colore della patina argentea, che i molti secoli le han dato, ti fa quasi dubitare se non sia veramente un elegante vaso di argento, uscito testè dalle mani dell'artefice.


(1) Fabricy de l'Alfabeto de los Fenices. pag. 175. 
(2) Siciliæ Veteres Inscriptiones, pag. 298.






Monetario Fenicio.


Delle monete fenico-maltesi non ne pervennero che sole cinque, di bronzo, colla nota leggenda di tre lettere in quattro di esse, la quinta essendo anepigrafe.
1. Capo muliebre velato con diadema. Rovescio - Una divinità terminante in erme, corteggiata da due sacerdotesse. La conservata nel museo della Biblioteca è recusa, ed ha una piccola testa senile, barbata, e velata anch'essa. 
2. Capo muliebre velato con diadema. R: Testa di Ariete.
3. Lo stesso capo muliebre. R: Un Tripode,
con tre corone.
4. Capo di uomo barbato, guardante un caduceo. R: Un oggetto rassomigliante ad una melagrana dentro una corona di alloro, il quale frutto molti crederono campanello. Sono di avviso che il capo di uomo rappresenti Esmun (Esculapio) che guarda due serpi. E questo rettile va sempre in compagnia del Dio che ridona la sanità.
5. Capo muliebre velato con diadema. R: Un granchio. Questa moneta è priva affatto di leggenda.
Monsignor Brest si diffuse lungamente parlando di queste cinque monete: e chi ha vaghezza di esserne meglio istruito legga quanto ne scrisse il dotto prelato.


PERIODO EGIZIO.

La venuta dei Fenici è attestata dalla storia la quale si tace di quella degli Egizj. Quindi mi si potrebbero muovere due quistioni: Se gli Egizj sono veramente venuti in Malta, e quando.
Alla prima risponderò descrivendo monumenti riconosciuti siccome egizj da Münter, da Della Marmora, da Orioli, da Lepsius, e da molti di quei che sanno, i quali ne giudicarono dopo che gli ebbero veduti, ed esaminati. Siffatti monumenti furono tutti ritrovati a caso, in varj tempi, ed in differenti luoghi del Gruppo di Malta: ed in mezzo ad essi sono degli inamovibili, e dei non trasportabili, se non con sicurezza di certa rottura. E se le prove monumentali sono le più sicure per fissare una verità istorica; io non ne saprei trovare delle più idonee, onde far decidere sulla venuta degli Egizj nel Gruppo maltese.
Resta a vedere quando probabilmente sono eglino giunti a stanziarvisi. Primo, poterono essere venuti unitamente alla colonia fenicia, siccome Vossio opina essere avvenuto in Ispagna. Fortasse classis ea quæ in Hispanias coloniam duxit, non modo Phonicibus, sed etiam Ægyptiis constabat (1): e che in progresso di tempo sia avvenuta una fusione delle costumanze e degli usi egizj, in quelli dei Fenici, i quali pel numero e per le relazioni aveano acquistata esclusivamente la dominazione di queste isole, ed obliterato per fino il nome degli Egizj. Poterono, in secondo luogo, essere venuti, dominante Psammetico, il quale avido di ricchezze aprì i porti del suo regno a tutti i popoli stranieri, stimolando i sudditi al traffico ed al commercio.
Gli Egizj non erano nuovi nell'arte della mercatura; poichè a quel che dice Huezio (2) goderono sempre la fama di avere trovato al mondo il traffico in persona di Osiride e di Mercurio. Quindi secondarono volentieri l'impulso dato loro dal sovrano.
Eglino innoltre erano peritissimi nocchieri Euripide (in Troade) assicura che i Greci confessano ingenuamente aver da loro apparata l'arte della navigazione.
Buoni trafficanti, ed eccellenti marinari, dove meglio poteano indirizzarsi, e fissare stabilimenti commerciali che in Malta?
Ciò potea essere accaduto 650 anni prima della venuta di Nostro Signore: quando i Greci padroneggiavano l'isola, e che dalla venuta degli Egizj poteano trarre non pochi vantaggi.
Non mi dilungherò più di tanto in siffatta materia, e lascerò che ciascuno scelga l'opinione che più gli talenta, e che crederà la più probabile, o meno incerta.

(1) De Origine et progressu Idolatriæ, libro 1, cap. 34. 
(2) Hist. du commerce des Anciens.




Monumento di Architettura.


È di molto interesse il Sotterraneo scavato in solida rocca, e scoverto nel 1847 dai signori Winthrop console degli Stati Uniti di America, e W. F. Lock dei Reali ingegnieri.
Dista 3 quarti di miglio S.E. dalla Medina, nella contrada di Kasam-el-geuieni. Tre camere lo compongono, comunicanti l'una coll'altra per passaggi scavati entro gl' interposti muri. Quella a sinistra, guardando da fuori, è la maggiore, ed ha 35 piedi di lunghezza sopra 15 di larghezza: le altre due non corrono più di 18 sopra una larghezza che varia da 15 a 16 piedi. Ognuna delle tre camere ha un'apertura di comunicazione per fuori. Il tetto è parallelo al suolo: tutte le linee vanno generalmente ritte, o si rompono a formare angoli: e tutte le forme sono tozze e pimmee.
Sono da osservarsi alcuni sedili, sporgenti dal muro, ed una pozzetta quadrata, di 10 piedi per lato, profonda due, scavata di proposito a contenere acqua, di cui non manca mai, e fornitale forse da qualche amica sorgente ivi appresso.
Questo scavo sta sotto il ciglione della collina, in luogo dirupato e di difficile accesso. L'entratura più praticabile è quella della camera a sinistra: le altre due sono quasi impervie, e stanno come celate dietro alcuni pietroni.
Lo spazio interno così impicciolito, ed ingombro da quei grossi interposti muri; la difficoltà di giungervi; la cura di celare altrui le entrature, disposte esse istesse in guisa da rendere difficile la sorpresa, ma quando sorpresi facilitare la fuga; i sedili che diremmo meglio letti sporgenti dalle pareti; ed in fine la tanta sollecitudine di essere provveduti di acqua ; sono alcune delle molte ragioni che mi fanno avere lo scavo di Kasam-el-geuieni per "luogo di rifugio."
Il reverendo Margoliuth indotto a visitarlo dai cenni che ne furono pubblicati nella Gazzetta letteraria di Londra del 2 ottobre 1847, lo esplorò, lo esaminò, ne parlò lungamente, e trasse infine la conseguenza, che era “luogo di culto” dei primitivi abitatori dell'isola probabilmente Egizj o Fenici.
Ma se il dotto signore avesse posto mente alle prestabilite forme dell'architettura religiosa fenicia, la quale aborre le rettilinee, e lá severità dei rettangoli nell'assieme generale: non avrebbe trovato luogo a dubbio onde decidere fra questi e gli Egizj.
I Fenici inoltre edificavano e non iscavavano templi ai loro dei. Le rocche della Fenicia, e la collina di Ben-Gemma sono piene dei loro ipogei: ma i loro templi ipetri s'innalzavano torreggianti in Tiro, in Gadez, in Malta e nell'isola sorella.





Monumenti di Scoltura e Plastica.

Il gruppo rappresentante la Triade egizia portata da una Thalamifera, fu trovato a caso nel Gozo, in solitario luogo, in mezzo a macerie, da immemorabile tempo ivi raccolte. È lavorato in pietra nostrale e s'innalza ad un piede e due pollici sopra un piedestallo di un mezzo pollice di altezza.
Siede Osiride, siccome su di una cattedra, in membra umane, colla testa d'Ibi, ed avente il misterioso Tau ansato nella sinistra. Ha sul capo uno stretto incavo, ove gli si potea con sicurezza essere congegnata la solita mitra. Gli siede a manca Iside in aspetto muliebre, colla cuffia, i cui due lembi le vanno a coprire il seno dall' una parte e dall'altra. È vestita di stretto involto che le discende infino ai talloni; ed il piccolo incavo sulla sommità della testa indica come una volta non mancasse dell' ordinario suo abbigliamanto, il fiore del loto. Oro, il fanciullino, sta in mezzo, col gran disco sulla sua testa di falcone.
La thalamifera che sostiene la cattedra, sta ritta in piedi, coperta dalla cintura in giù di leggiera gonna, ed ornata il capo di ricciuta capellatura, non dissimile da quella della femmina egizia, che Montfaucon pubblicò nel rame 140, No. 9.
I lati del piedestallo, quelli del listello che sottostà alla cattedra, e la predella ancora sono ricchi di geroglifici: come lo è pure una striscia a guisa di nastro, che parte dalla nuca della pretessa, e va a perdersi nel piedestallo: sugli omerali istessi di lei veggonsi incise misteriose figure.
Il Dr Lepsius vide ed osservò con molto interesse questo, che giudicò monumento sepolcrale: prese l'impronta de' suoi geroglifici, e ne promise una interpretazione. L'autorità di tanto giudice farà tacere coloro, che non conoscendone il pregio, o invidiandocene il possesso, gridarono al falso.

SARCOFAGO DI TERRA COTTA. - L'Abela parlò già di tre sarcofaghi di terra cotta, che egli si tenea conservati nel suo museo (1). Di uno ne diè il disegno, e dice essere stato ritrovato nel 1621 nella contrada di Ghar-Barca, luogo non molto distante dalla Medina. Erano simili a quello gli altri due: ma veruno dei tre pervenne a noi.
Il sarcofago di cui fo parola non rassomiglia che nella forma generale agli accennati dal nostro istoriografo, e fu trovato anch'esso nella contrada di Ghar-Barca nel 1797. Havvi ragione a credere che in questa parte dell'isola avessero gli Egizj la loro necropoli principale.
È lungo questo bel resto di antichità 4 piedi ed 11 pollici, e decresce in larghezza da un piede ed 11 pollici a 9 pollici e mezzo. La maggiore periferia presa a traverso il petto, che è prominente, onde indicare il sesso, è di 5 piedi, la minore di 3. La parte superiore serve di coperchio per tutta la lunghezza. Con molta perizia di arte plastica è modellata la faccia giovanile, con gli occhi piani, e non profondamente incavati, come nelle statue greche, e le sopracciglia indicate solamente da una leggera e sottile prominenza. Sono pure belle le dita dei piedi, che delicate sporgono fuori dall'involto che si figura ravvolgere il corpo.
Del cadavere della donzella, ivi rinchiuso, non fu rinvenuta che poca polve, a cui era tornato, ed un semplice anello di ferro che forse le era stato posto in dito per arra di affetto da chi le fu carissimo (2).
È noto come gli Egizj avessero in pregio questo metallo: e gli anelli di ferro ritrovati nelle tombe egizie, provano come erano soliti di metterne in dito ai morti (3).
A chi esigesse dei geroglifici sui nostri sarcofaghi per canonizzarli senz'altro egizj, dirò che ciò sarebbe lo stesso che volere inscritto il nome della persona sotto il ritratto onde ravvisarla. Innoltre sui due sarcofaghi di granito bianco trovati nelle due grandi piramidi di Gizech, e sul bacino per le abluzioni di Cheops non havvi geroglifico di sorta. E ne vanno senza i due lioni all'ingresso nel Campidoglio, l'Osiride del palazzo Barberini, l'obelisco che s'innalza avanti Santa Maria Maggiore, e l'altro avanti San Pietro. Eppure non cadde mai in pensiero ad alcuno che siffatti monumenti non siano veramente egizj.
Resta a vedere il perchè nissun corpo imbalsamato siasi giammai rinvenuto in tante arche mortuarie.
Il processo dell' imbalsamatura richiedeva molti elementi, che la natura del suolo maltese, e la condizione civile degli Egiziani qui residenti non potevano offerire. Le tre classi di persone addette ad eseguire questo funebre rito appartenevano alla casta privilegiata dei preti e dei medici, che bastantemente ricchi ed agiati in Egitto, vi aveano sede fissa, e non seguivano giammai i colonizzatori, la cui condizione non era certamente a paragonarsi a quella dei colonizzatori dei tempi nostri. Mancavano quindi dello scriba cui incombeva marcare la lunghezza dell' incisione da farsi sul cadavere: mancavano del paraschite, il quale, fatto il taglio, si mettea immantinente a fuggire per iscansare le pietrate delle persone presenti: mancava chi togliesse via ogni viscere meno il cuore e gli arnioni: mancava infine il versatore dell'olio di cedro, della mirra, della cassia, del cinnamomo e delle altre fragranti sostanze.
Privi di tanti ministri, cui la legge imponeva di esercitare quest'arte particolare; privi di tanta copia e diversità di drogherie non reperibili nell'isola; si contentavano quegli antichi abitatori di adagiare in sarcofaghi, che avessero almeno l'aspetto delle loro casse da mummie, i cadaveri dei più notabili forse fra loro; desiderosi di perpetuare in alcuna maniera gli usi loro nazionali, compatibilmente coi mezzi che loro offeriva l'isola ospitale.
E qui cade in acconcio rammentare come Malta non abbia mai goduto dell' aggiunto di selvosa e che in conseguenza non poteva offerire grossi tronchi, adatti ad essere incavati onde contenere cadaveri. La cava innoltre di alabastro nel Gozo non fu scoperta che durante il magistero di Despuig, e quella di San Giuliano in Malta solamente nel 1768: di qualche piccolo blocco di marmo trovato a caso non è neppure da far parola: restava quindi a scegliere fra la pietra comune, e l'argilla figulina. E gli Egizj con molto senno scelsero in preferenza questa ultima, sì perchè più duratura, sì ancora perchè più acconcia all'arte plastica, che avevano portato tant' oltre.

Frai monumenti in bronzo è osservabile una ISIDE sedente, rotta nella parte inferiore dal femore in giù, e senza le braccia, che una volta avea, e che forse sostenevano Oro allattante. Porta sul capo una specie di paniere, seppur non si voglia dire una torre, che la qualificherebbe per l'Iside turrita raffigurante Cibele.

Un silenzioso ARPOCRATE che si piega a sedere. È similissimo a quello del cavaliere Fontaine, riportato da Montfaucon tomo 2, rame 123, No. 4. Anche il nostro porta sul capo quell' immenso ingombro di anfore e di bicchieri: ma il corno che gli scende sull'omero destro non è la base di quella macchina, ma sibbene il simbolico Corno dell' abbondanza.

Varj OSIRIDI frai quali uno avente due anelli onde appenderlo trasversalmente. Non è fuor di proposito che gli Egizj eminentemente superstiziosi, scegliessero dal loro Panteon questa divinità a tutela dei viaggiatori, e che costoro in conseguenza ne appendessero al collo la effigie.

Alcune STATUETTE di terra cotta, ricoperte di vernice verdastra, ed ornate di geroglifici, le quali erano usi seppellire coi cadaveri. Tutte si rassomigliano, meno una assai più piccola delle altre, e di cui il dente edace del tempo, o la condizione del luogo ha roso la vernice ed i segni. Di siffatti Mani si è trovato a dovizia in varj tempi ed in diversi luoghi dell'isola. Ed havvi chi ne va possessore di non picciol numero.

Non tacerò la celebre LAMINA d'oro, trovata entro un astuccio dello stesso metallo, presso la Medina nel 1694. I geroglifici di cui era coperta poteano ben essere assimilati a quelli della Tavola isiaca. Di questa lamina egizia fu parlato nella quarta Raccolta delle lettere memorabili, negli Atti degli eruditi di Lipsia, e da Montfaucon, come di monumento della più alta importanza. Ebbene: il Can. Costanzo che se l' avea avuta da chi non ne conosceva il pregio, si fece lecito di farne un presente al cardinal Cantelmi, già prima inquisitore in Malta, ed allora arcivescovo in Napoli: e per isciogliere forse qualche debito di amicizia, privò sicuramente la patria di un oggetto, che formar potria l'adornamento precipuo di ogni museo.

Se il malo esempio del canonico, e del gran maestro (4) non fosse stato sgraziatamente ora in una guisa ora in un' altra così spesso seguito: avremmo potuto vantarci anche noi del numero dei monumenti di patria antichità, i quali o per l'eccellenza del lavoro, o per la rarità ornano adesso o le private collezioni, o le gallerie straniere: nè ci troveremmo astretti di ripetere così di sovente arrossendo; poco abbiamo, il molto ci fu rubato.



(1) Di un altro, della stessa materia e forma, parla Agius, il quale fa ritrovato nel Gozo presso la chiesa di San Francesco.
(2) Etiam nunc sponsæ anulus ferreus mittitur, isque sine gemma. Plinius, 1. 33, c. 1.
(3) Wilkinson's Manners and Customs of ancient Egyptians, vol. 3, pag. 242.
(4) Pag. 39.





