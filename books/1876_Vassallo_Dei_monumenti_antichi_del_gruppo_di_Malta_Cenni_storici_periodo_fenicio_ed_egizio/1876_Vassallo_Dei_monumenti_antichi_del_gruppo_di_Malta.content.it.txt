2.
DEI MONUMENTI ANTICHI
DEL
GRUPPO DI MALTA
CENNI
STORICI
DEL
PR. CESARE YASSALLO.
PERIODO FENICIO ED EGIZIO.

Seconda edizione riveduta ed accresciuta.
MALTA,
STAMPERIA DEL GOVERNO.
1876.




POCHE PAROLE DI AVVERTIMENTO.
I resti monumentali fenici ed egizj di cui farò parola in questo volumetto, non sono certamente tutti gli esistenti, nè tutti i rinvenuti nel Gruppo maltese: ma se di Architettura, sono quelli che furono o interamente, o in parte scavati; se di Scoltura e Plastica quei soli che trovansi conservati nel Museo di questa Pubblica Biblioteca : gli uni quindi e gli altri visibili ad ogni persona qualunque.
Moltissimi sono dei primi che giacciono ancora ingombri dalle proprie rovine nei dintorni della Gudia, dello Zabbar, della Musta, della Medina, e nell'isola del Gozo: e dei secondi numerosi sono nelle private collezioni. Di quelli non si potrebbero che indicare dei ruderi che sporgono dalla superficie; di questi non vale parlare, giacchè nascosti peggio che non lo erano in grembo alla terra donde furono dissepolti, non è che con difficoltà che si possono qualche fiata ammirare dagl'intelligenti.



PERIODO FENICIO.

Tyrii tenuere Coloni. 
ÆNRIDOS, lib. I.

LA FENICIA propriamente detta, avuto riguardo alle dimensioni del suo territorio, potea essere annoverata frai più piccoli stati dell'antichità, anche duranti i tempi della sua condizione più florida: (1) abitata però da popolo eminentemente commerciale, era addivenuta fra quelli di prima magnitudine.
Numerose erano le sue Colonie, le quali si governavano esclusivamente da sè; e sotto questo aspetto andavano affatto indipendenti dalla madre patria, siccome lo erano l'una dall' altra. Il solo vincolo che le annodava erano i comuni interessi commerciali, i costumi civili, gli usi religiosi, il culto ai loro Dei, e soprattutto a Melcarte, la grande loro divinità nazionale e coloniale. (2)
Da ciò nascea naturalmente la indescrivibile cura che si prendevano d'introdurre il culto dei loro numi, ovunque li conduceva l'amore del traffico. Nella stessa Menfi, avevano innalzato, non molto lunge dal tempio di Proteo, una cappella ad Astarte, cui rendevano onori diviņi. (3)
Malta, la quale occulta tra le onde, si giace a mezza via tra Sidone e Gadez (oggi Cadice) offeriva opportuno luogo di deposito alle porpore di Tiro, ai profumi di Arabia, ed all'argento di Spagna: offeriva inoltre sicuri porti, amico rifugio nelle stagioni invernali, ed un suolo se non di spontanea ubertà, nọn certamente ingrato ai sudori di un solerte coltivatore. (4) Ai Fenici non erano ignoti questi vantaggi, ed una loro colonia, partita da Tiro o da Sidone, prese pacifico possesso dell'isola quattordici secoli e più avanti Cristo. (5)
Avuta così sede fissa in Malta, sembra che i Fenici avessero nel pensiero di tramutarla in un gran Panteon nazionale: tanti sono gli edifizi sacri, che v'innalzarono, tante le divinità, che vi adoravano.
Ma il concetto dei loro templi, e gli ornati che vi scolpivano è quasi identico in tutti: e questa uniformità sembra nascere da qualche prestabilita legge religiosa, la quale vietava all'architetto di disegnare nuove piante e di usare differenti apparecchj, dovendo l'edificio rappresentare una espressione simbolica, da cui non era lecito dipartirsi.
Pria di andare più oltre conviene rammentare come la religione dei Fenici fosse un misto di puro Sabeismo e di idolatria propriamente detta.
Il Sabeismo ebbe culla tra i popoli dell' Arabia, il gran paese del commercio fenicio. “Gli Arabi, andava dicendo Ezechiele Tiro, e tutti i principi di Saba e di Raema trafficavano teco, frequentavano le tue fere con aromi squisiti, e con pietre preziose di ogni maniera, e con oro. EZECH. 27, 19.” Non è perciò a maravigliare che i Fenici da tanto contatto con quei di Arabia, e forse della stessa origine, diventassero astrolatri. Quindi è che innalzavano sub dio i loro templi, perchè il vivido raggio di "colui che tutto il mondo alluma," e quello della silenziosa luna, e dei minori astri, li ravvivasse, li abbellisse: e perchè gli Dei che affissi aveano a quei corpi celesti, (6) potessero, senza la frapposizione di una indiscreta vôlta, meglio accogliere i loro doni, ed ascoltassero più facilmente i loro voti.
Il culto degli Astri aveva prescritto la norma alle linee geometriche di questi loro templi. È quindi osservabile in tutti quanti la cinta circolare poichè il circolo è l'espressione più sicura, l'immagine più apparentemente vera di ogni astro.
Nè questo culto prescriveva solamente la norma all'architetto: esso dirigeva lo scalpello dello scultore, la ruota del figulajo, e forse la matita del pittore. Le Statuette cabiriche, di cui più appresso farò parola, hanno rotonde le membra, circolare la base, e le linee esteriori circolari ancora. La forma dei vasi votivi è rotonda, e circolari gli ornati. Ne fa fede il bellissimo conservato in questo Museo, ed i moltissimi ridotti in frantumi. Inoltre la Sacra Lastra è bucacchiata per tutta la sua superficie, poichè dovea rappresentare miriadi di astri.
Procederò ora a parlare dei templi, secondo l'ordine cronologico di loro innalzamento: giudicando quest'ordine non tanto dalla peggiore o migliore preservazione dei medesimi, quanto dal minore o maggiore grado di perfezionamento nell'esecuzione del disegno.



(1) HEEREN, Historical researches, vol. 1.
(2) HEEREN, loco citato.
(3) MIGNOT, 28me mem. sur les Pheniciens.
(4) Cicerone assicura che i pirati di Cilicia, che a'suoi tempi infestavano il Mediterraneo, approdavano ai porti maltesi, e vi passavano in sicure anco- raggio i lunghi inverni. CIC. in Verrem IV, 45, 47. E lo stesso sommo oratore romano, allettato dalle condizioni fisiche di quest'isola, più di una volta, nei periodi dei civili disturbi, ebbe in animo di ritirarvisi in volontario esilio. CIC. ad Atticum III, 3, et X, 7, 8, 9.
(5) DIOD. SICULUS, 204, marg. lat. vers.
(6) VICO, Scienza nuova, lib. II.



MONUMENTI DI ARCHITETTURA.

Tempio di Melcarte (1)

Il tempio di Melcarte sorgeva sulla collina che domina Bir-zebbugia, alla distanza di circa 700 piedi dal lido del mare, al norte della chiesuola San Giorgio. Poteva così salutarlo da lunge, chi da altre regioni vi veniva a sciogliere il voto. Due porzioni di emicicli, che un muro rettilineo di circa 33 piedi unisce e congiunge, è quel tutto che ne rimane. Tutto l'apparecchio megalitico è di pietre irregolari, sovrapposte le une alle altre, e che dalla propria grossezza traggono la loro solidità. Il resto che i molti secoli han fatto cadere, ingombra l'area interna: per cui veduto da certa distanza, ti si presenta siccome un mucchio gigante di pietrame, coperto in parte dall'ombra di secolari carrubi, che hanno forse gittate le radici fino alla soglia sacra. Lo stato attuale del tempio non permette che se ne possa dire più di tanto: ma sono nei dintorni tanti accessorj, che accrescono il pregio, in che dovrebbe essere tenuto questo prezioso monumento, rammentato già da Tolomeo e da altri moltissimi.
Salendo dalla marina al tempio ti si affacciano a mezza via, tre grossi monoliti, formanti una specie di vestibulo. La pietra che serve di architrave e di tetto, messa in posizione alquanto inclinata, (2) misura 15 piedi e 9 pollici di lunghezza: delle due verticali l'una è alta 11 piedi e 3 pollici, e l'altra 10 piedi e 7 pollici. (3) Sono indotto a credere che due mura di cinta andassero ad unirsi dal tempio a questo limite sacro, oltre al quale non era permesso ad alcuna donna l'inoltrarsi. (4) Ciò vero, tutto l'edificio avrebbe avuto un asse di circa 300 piedi, e giustificherebbe in alcuna parte Quintino, (5) il quale, vistolo tre secoli sono, gli avea dato dimensioni che furono credute esagerate da Cluverio, il quale forse non l'ebbe mai veduto, molto meno misurato. Questo vestibulo è ora ridotto dal conduttore del terreno, in miserabile ricetto di animali.
Il lido sottostante è tutto forato, quasi a livello del mare, di fosse circolari, profonde rispettivamente da otto a due piedi, più larghe alla base che alla bocca. Tutte ti presentano una gagliarda azione del fuoco, avendo la superficie calcinata alla profondità di 2 pollici.
È degno di osservazione in questa ripa, il cambiamento di livello, prodotto da sprofondemento lento e progressivo, in epoca posteriore allo scavo di dette fosse, ma remotissima da noi, sì che non ne rimase più memoria. Alcune delle sprofondate fosse sono naturalmente piene a metà di acqua marina; ed alcune rotaje si vanno ancora perdendo insensibilmente in mare.
Abela credè che queste fosse abbiano servito per vasche da olio, di cui le riempivano gli strettoi della vicina contrada dello Zeitun. (6) Ciantar riproduce lo stesso giudizio: (7) ed il dotto mio amico professore Zerafa non esitò anch'egli di chiamarle canove da olio. (8)
Non seguirò l'opinione di alcuno di questi istoriografi; e dirò in breve il perchè.
In primo non sono di avviso che la contrada dello Zeitun, o qualunque altra contrada dell'Isola, fosse mai sì ricca di oliveti, da estrarne tanta copia di olio, onde riempirne fosse come in deposito, per quindi inviarlo all'estero. Si parlò sovente del mele nostrale, delle tele del nostro cotone, del bianco delle nostre case, dei nostri cagnolini, e delle rose nostre: ma non fuvvi degli antichi, chi ammirasse l'abbondanza del nostro olio, o chi ne facesse pur parola. Ma, si dirà, che l'olio dello Zeitun potea ben servire al consumo dell'Isola: ma in tale caso perchè trasportarlo fino alla cała San Giorgio, esporlo all'intemperie del cielo scoperto, ed alla umidità della vicinissima marina ? Mancava forse rocca nella contrada dello Zeitun, ove scavar fosse, o carrove da olio?
Inoltre; o si serbava ivi l'olio prima, o dopo lo sprofondamento. Non prima, poichè gli adoratori del nume non avrebbero permesso un caricatojo d'olio nei limiti inviolabili del tempio, o se lo avessero pure permesso, i proprietarj non sarebbero stati sì sciocchi da mettere l'olio in vasche o canove, che una ondata da levante o da scirocco avrebbe facilmente ricoperte : non dopo, poichè non è ragionevole supporre che vi fossero degli Zeitunini sì pazzi, da mettere in conserva l'olio in canove o vasche già in parte ripiene di acqua marina.
Ma prima di dire ciò che io pensi di siffatte fosse e di altre consimili che si trovano nella valle sottoposta al tempio; parmi necessario far rammentare, comé corresse l'obbligo a tutte le colonie fenicie di accendere ogni anno, in assegnata stagione, dei grandi fuochi in onore di questa loro principale deità.
Fatta ora ragione del come, e del dove sono scavate e disposte queste fosse; della inservibilità all'oggetto supposto dall'Abela, e dallo Zerafa, ed in fine della indelebile marca dell'azione ignea; sembrami potersi con morale certezza assicurare, essere state fatte ad uso di fornaci, da contenere i falò, che formavano parte integrale del rituale religioso degli adoratori di Melcarte.
Houël tratto in errore dalla lettura di Abela e di Ciantar, credè il tempio dell'Ercole fenicio alla cala di Marsascirocco, propriamente detta, non molto lungi dalla chiesuola di Nostra Signora ad Nives. Ne ha pure disegnato e pubblicato un muro di 90 piedi di lunghezza, siccome unico e venerabile avanzo - comecchè confessi non poter giungere a capire a qual parte del tempio potesse aver servito un muro così lungo e così isolato. (9)
Sembrami strano però che Houël, il quale tanto avea osservato, non lo avesse tosto riconosciuto per un fabbricato di epoca moltissimo posteriore alla fenicia : molto più che da Ciantar avria potuto sapere (10) come parte del pavimento vicino fosse lastricata di marmo nostrale, e parte composta di musaico monocromato di fattura romana. Houël, che veduto avea i ruderi di Bir-zebbugia, ed affermato essere di costruzione antichissima e del genere della Giganteja gozitana (11) e quindi fenicia; avrebbe dovuto venire alla conclusione che quel muro non apparteneva affatto al tempio di Ercole Tirio.
Conchiuderò colle parole di Nidersted: (12) Hodie dicti templi (Herculis) monumenta admiratione dignissima adhuc supersunt, apud portum, quem Marsascirocco vocant, ad Ecclesiam ibi vicinam Sancto Georgio sacram.
Già non è uopo far parola dell'errore in cui incorse lo stesso Abela, ed Agius dopo di lui, (13) credendo trasportata da Fenicia la statua di Ercole che si conserva in questo Museo, e credendola inoltre il simulacro del dio adorato dai Fenici. L'Ercole del nostro Museo è quel di Tebe, e non di Tiro; ed è di scalpello greco, seppure non si volesse dirlo romano. Arrogi che nei templi, a Melcarte innalzati, non era altro simulacro che la Fiamma.

Irrestincta facis servant altaria flammæ,
Sed nulla effigies, simulacrave nota Deorum.
Sil. Ital. lib. III.




(1) Questa divinità era chiamata dai Greci Ercole Tiria, diverso affatto dal loro Ercole, sebbene i miti sovente se ne confondano.
(2) Di siffatti monumenti di primitiva architettura si veggono a dovizia nella Gran Brettagna; e furono quei di Tiro o di Sidone che v'introdussero l'arte e l'uso d'innalzarli. E la legge di collocare inclinata la pietra, che sovrasta, si vede generalmente in tutti. GWILT, Encyclop. of Architecture.
(3) Il maggiore dei blocchi di Kitt's Cotty House in Inghilterra non è più lungo di 12 piedi, e quello della celebre porta dei Leoni in Micene soli 11. 
(4) SILIUS ITALICUS, lib. III.
(5) Descriptio Melita.
(6) Della Descrittione di Malta, pag. 21.
(7) Malta Illustrata, pag. 100.
(8) Storia fisica di Malta, pag. 16.
(9) Voyage pittoresque, vol. IV, pag. 92.
(10) Malta Illustrata, vol. I, pag. 461,
(11) Voyage pittoresque, vol. IV, pag. 92.
(12) Malta Vetus et Nova, Helmstad 1669.
(13) In una dissertaz. ms. che si conserva in biblioteca.



Tempio di Giunone.

Del tempio di Giunone non ci rimane che la memoria nelle tradizioni tramandateci, e negli scritti degli antichi: ed io ne farò parola servendomi di quanto eglino ne dissero.
Si estolleva sul promontorio ove torreggia ora il castello Sant'Angelo, nel cui fosso Quintino (1) ne aveva veduti immani avanzi, che coprivano grande terra. Era presso Cicerone e santissimo, ed antichissimo, e di esso potea dirsi superba la Dea, siccome di quello della prediletta Samo. (2) E se questo tempio non potea vantarsi, come quello di Cartagine, delle armi e del cocchio di lei; (3) era però ricchissimo pei doni che ivi le si offerivano. Il gran porto che dominava, portava il nome della Dea: i nemici che vi approdavano specialmente nelle lotte puniche, ed i pirati, che vi prendevano furtivo ricovero nelle stagioni invernali, lo ebbero sempre inviolabile e sacro.
Il capitano dell'armata di Masinissa, arrivato che si fu in Malta, tolse da questo tempio alcuni denti di elefante, di smisurata grandezza, i quali mandò in presente al suo re. Costui però, venuto in cognizione di là a non molto, da quanto luogo sacro gli avesse egli tolti; li rimandò sopra una quinquereme nel pristino luogo, con una iscrizione che significava nel suo linguaggio: "averli ignorantemente accettați, e molto volentieri restituiti." (4)
Ma volgendo gli anni, l'ingordo Verre, spregiatore degli uomini, e degli Dei, dissimile dal re Numida, che i Romani chiamavano barbaro, mandovvi i suoi servi venerei, i quali spogliarono il tempio delle sue ricchezze, e delle opere di avorio, rappresentanti vittorie, eseguite con arte meravigliosa. Gli ambasciatori maltesi se ne lagnarono con veemenza davanti al senato, e Tullio ripetè innanzi ai giudici le giuste loro lagnanze. (5)
È facile inferire che il tempio di Giunone si conservasse integro fino alla tarda dominazione romana, e che gli stessi Romani seguitassero a tenerlo in venerazione, adorandovi la Dea, pel culto della quale era stato dai Fenici innalzato.
Il compianto professore Zerafa (6) credè che la colonna di granito, la quale trovasi nella cappella del castello Sant'Angelo, avesse appartenuto al tempio di Giunone. Ma oltre che egli non ha indicata alcuna ragione, su cui ebbe fondata questa sua credenza: non si giunge a conoscere a quale uso avesse potuto servire il fusto di una sola colonna di granito, in un tempio sub dio, in un tempio che si ha ragione di credere essere stato eretto con apparato di pietra nostrale: rimembrando che Quintino, parlandone, non ha fatto alcuna menzione di marmi, e rimembrando che la nostra pietra ha prestato esclusivamente il materiale alla fabbricazione degli altri templi. Salvo che non si voglia supporre essere stata una colonna votiva, come i due candelabri del tempio di Melcarte, e che forse non si ebbe meritata l'attenzione degli sgherri di Verre.



(1) Loco citato.
(2) In Verrem, IV, et V.
(3) Æneidos, lib. I.
(4) Val. Max. lib. I, c. II.
(5) Loco citato.
(6) Storia Artistica di Malta.



Tempio di Astarte nel Gozo.

Questo tempio è meglio conosciuto sotto la denominazione di "Torre dei Giganti,” e questa gli venne data, chi sa quanti secoli ora sono, per le forme sue circolari, e pei massi enormi che lo cingono. Già è comune uso frai Maltesi chiamar "torre" qualunque fabbrica circolare, di cui non si conosca l'oggetto: così è chiamato Torri-ta-Lhud (torre degli Ebrei) il tempio di Bir-zebbugia, Torri-giauhar (torre delle perle) un bel monumento sepolcrale non lungi dalla Gudia, e Torri-tal-ghassieui (torre del guardiano) il resto di antichissima costruzione nella contrada dello stesso villaggio.
Il generale Alberto della Marmora in una sua lettera al signor Raoul Rochette, pubblicata negli Annales nouvelles de l'Institution archeologique parlò già molto distesamente di questo tempio innalzato ad Astarte, la fenicia Venere: ed il signor Mazzara prima di lui ne avea pubblicate alcune vedute ed una pianta, chiamandolo “Tempio antidiluviano dei Giganti.” E comechè l'opinione sia oltremodo pomposa, non manca tuttavia d'incontrare l'approvazione di parecchi, i quali non trovano pregevole un monumento che non sia rimasto i 150 giorni sotto le acque diluviali, e che in aggiunta non sia stato eretto da gente, che per lo meno non avesse i suoi venti piedi di altezza.



Tempio di Hhagiar Kim.


Hhagiar Kim (Pietre del culto) è un luogo che dista circa un miglio a mezzodì del villaggio Krendi. Già ab antico i massi colossali che vi si ergono, destato avevano l'ammirazione e la curiosità in tutti coloro, che gli ebbero visitati : ed era comune desiderio che si desse, una volta, opera a ripulire dal pietrame che lo ingombrava, lo spazio che quei massì circondavano; essendo sicuri che aleunchè d'interessante sì per la scienza archeologica in generale, e più particolarmente per la storia civile e religiosa del Gruppo Maltese, sarebbe stato senza fallo svelato. Conseguentemente Sir H. F. Bouverie nel novembre del 1839 autorizzava Sir V. Casolani, collettore delle rendite territoriali, ad intraprenderne lo scavamento, il quale durato due mesi, fu discoperto, tal quale ora si trova, il tempio fenicio di Hhagiar Kim.
Fu certamente inavvertenza l'aver messo alla direzione dello scavo il signor Vance, il quale non sembra avere avuto bastante previdenza, e bastanti cognizioni onde dirigere una intrapresa di tanto interesse. Io non dirò certo quel molto che egli avrebbe dovuto fare e non fece, ma non istarò a non incolparlo di trascuraggine, nel non aver data pubblica contezza delle giornaliere operazioni, e di ogni oggetto ivi rinvenuto, e soprattutto del preciso luogo ove ogni cosa fu ritrovata. Ogni amatore della scienza gliene sarebbe buon grado, e non istaremmo ora a mendicare ragguagli, e notizie dalle persone all'ora impiegate a scavare, generalmente idiote, e sulla fede delle cui parole conviene stare, il più delle volte contro la propria convinzione. Ma si chiuda questo rivo.
Gittato uno sguardo sulla pianta del tempio, ti si presentano due spazj paralleli, di figura circolare oblonga, compressa, e d'ineguale estensione. Il maggiore corre a 105 piedi (inglesi) l'altro ad 80. Al primo spazio vanno a congiungersi altri due, quasi della stessa figura, ma di soli 38 piedi di lunghezza per cadauno.
Il muro di cinta è costrutto di pietre colossali, collocate per la piupparte verticalmente; siccome lo sono pure i muri delle interne divisioni.
Varie sono le entrature: ma è fuor di quistione che la principale sia stata quella che guarda alle regioni orientali.
Avuto riguardo agli emicicli, divisi dal resto con appositi pietroni, ed ai due spazj che si congiungono all'area maggiore; è manifesto che il concetto sia stato quello di farne sette principali divisioni.
A pochi passi dalla cinta sono osservabili quattro lastroni che si ergono a 14 e 15 piedi rispettivamente, e che uniti alla estremità inferiore, coprono una linea di 27 piedi : ed altri due ancora di quasi eguali dimensioni, ed un settimo isolato.
In uno degli spazj principali vedesi un altarino di forma interessante. È un quadrilatero, alto 2 piedi e 5 pollici, largo un piede e mezzo per lato. Negli angoli sporgono otto pilastrini, che sostengono un abaco: e nelle interposte facciate sono rappresentate ad alto rilievo due porzioni di serpi, unite in un punto, donde ha principio un palmizio, che coi rami ricopre ed orna tutta la superficie. Sull'abaco sorge a quattro pollici di altezza, un circolo di un piede e più di diametro. Tutte le superficie dei pilastrini sono bucacchiate per ogni verso.
Vicino al descritto altare sta la lastra sacra, incastrata fra due pietroni paralleli e verticali. La medesima è al solito foracchiata per tutta la superficie; ed in mezzo a due linee spirali rilevate, è osservabile la metà dell'uovo ad alto rilievo. La lastra sacra posa per tutta la sua lunghezza sopra una predella, la quale è al certo la sacra soglia. (1) Nello spazio che s'interpone frai due menzionati pietroni, furono rinvenute ossa di quadrupedi in grande quantità; ed è a credere che, scavandovi ancora, vi si ritroverebbe la fossa ossaria.
Furono inoltre scavati moltissimi brani di vasi, di varia dimensione: alcuni ornati ad embrici, altri a circoli; parte a cesello, parte a rilievo; tutti in cotto: e tre monopodj di un sol sasso, ancora intatti, e ce li hanno conservati le stesse rovine sotto cui giacquero per tanti secoli.
In alcune parti del tempio, che nessuno vale ad indicare, furono trovate moltissime pietre concavo-convesse; altre di forma conica, altre semisferica, le quali appajate ed unite, ti formerebbero o una sfera o un uovo.
Varia ne è la rispettiva grandezza, cioè da 5 pollici a 3½ di diametro.
Ma l'oggetto più prezioso trai rinvenutivi sono al certo sette statuette di pietra nostrale, varie in grandezza, e mozze il capo e forse le uniche a noi pervenute dell' arte fenicia. Due seggono, ed una larga gonna le circonda e ricopre, distintivo del loro sesso muliebre: e scende ad una delle due una treccia di capelli lungo il dorso fino alle calcagna. Quattro sono accoccolate e sono del tutto ignude. Una settima, che è la più grande, è mutilata dalle ginocchia in giù, ed una zona la ricopre dall'ombelico a mezza coscia. In tutte poi è da osservare una obesità che le rende bizarramente rassomiglianti, e che tuo malgrado ti muove al riso. In due, ove il collo si unisce al busto, havvi una concavità, ed alcuni fori praticabili, da incastrarvi, ed assicurare una testa posticcia. Le basi o formate dai lembi delle rispettive gonne, o dalle membra accovacciate, sono circolari, e misurano da 1 piede ed 8 pollici a 3 piedi di periferia : le altezze ne variano da 7 a 9 pollici. La maggiore delle statuetté starebbe perfettamente in un circolo di poco più di quattro piedi. E da rimarcare, che osservate di fronte, rappresentano una linea esterna composta di due semicerchj d'ineguale diametro, sovrapposto il minore al maggiore: e vi appare un pensiero dominante di far primeggiare le linee circolari in ogni parte ed in ogni membro di esse.
Descritto così di volo l'assieme di questo tempio, e gli accessorj più degni di nota che vi si rinvennero; procederò a dire liberamente ciò che ne sento, sperando che se le mie parole non varranno a persuadere i sapienti e gli eruditi, serviranno almeno a spingerli a dire la loro, con più sicurezza di migliore riuscita. Il che se avverrà, mi sarà certo di non poca gloria.
Astrolatri come erano i Fenici rappresentavano gli astri, come già dissi, nelle costanti figure circolari: e la loro Cosmogonia conducendoli al culto dell'Universo, ed alla Potenza procreatrice; simboleggiavano il primo sotto l'aspetto dell'Uovo, il quale se diviso in due rappresentava il cielo e la terra; e l'altro con più verecondia degli Etruschi e dei Romani, sotto quello di uno o due serpenti appajati, o di due linee spirali.
Ma una nazione stabilita sulle coste di una marina lunga meglio di 150 miglia, e che tratto avea lo splendore, e le ricchezze dalla navigazione e dal commercio, doveva ben rimanere grata a coloro, che i primi le avevano costrutta la prima nave, segnato il primo solco in mare, e fossero tanto addentro nella scienza astronomica: ed i Cabiri meritarono bene per questo dai Fenici l'onore dell'Apoteosi.
Erano sette, (2) figli tutti di Sidek, che in lingua nostrale suonerebbe “Tuo Signore.” Fu loro aggiunto un ottavo, chiamato Esmun, ovvero Esculapio, venerato con culto speciale, ed a cui particolarmente s'innalzavano templi. Dei Cabiri due erano femmine Axieros (Cerere) ed Axiokersa (Proserpina). (3)
I Cabiri inoltre avevano scritta la teologia rivelata da Tot ai Fenici: avevano scoperto l'uso dei semplici, la maniera di guarire dai morsi velenosi, e l'arte degl'incanti, di ridonare, cioè, la sanità, mormorando misteriose parole. Quindi fu dato loro il nome di Kbir, che Varrone e Tertulliano interpretano Potens. E nella lingua maltese Kbir non vale quanto dire Grande, Possente?
Il culto dei Cabiri è ancora avvolto in un bujo misterioso, siccome non era permesso che ai soli sacerdoti l'innoltrarsi nei loro santuarj. Cabirorum fanum solis sacerdotibus permissum. HEROD. lib. III. Ed avevano bene del misterioso gli stessi simulacri di queste divinità, di forma e di aspetto ridicole, e rassomiglianti al Vulcano di Memfi, che veduto da Cambise lo eccitò a smodato riso. Cabirorum simulacra erant Vulcani simulacris similia: forma nimirum et species utriusque ridicula ...... Cambises Memphiticum Vulcani templum ingressus, statuam ejus excepit multo risu.
HEROD. apud Bochart. col. 396.
Deificati i Cabiri, ne venia che dovessero essere loro dicati dei templi. Ed i Fenici veramente innalzarono loro parecchi, frai quali rammenterò quello di Berito, celebre al pari del tempio di Nettuno. (4) Non è a dire che anche ad Esmun ne furono particolarmente eretti: ed uno se ne ammirava nella parte più nobile, nel mezzo cioè di Cartagine. (5)
Era conveniente che la colonia fenico-maltese persuasa delle stesse credenze, ed indotta dagli stessi interessi, seguisse l'esempio delle altre. Ma non è la sola ragione della convenienza che ne induce a così credere. Havvene, a quel che appare, delle prove cotanto positive da non dubitare affatto che i Fenici non abbiano innalzato un tempio ai Sette Fratelli Cabiri, e che siffatto tempio non sia questo di Hhagiar Kim.
Sette come già dissi sono le principali divisioni del tempio, e sette i pietroni che s'innalzano, pria di di giungere alla cinta: simbolo della potenza e del numero delle divinità ivi adorate.
La stessa contrada ove s'innalza questo tempio è appellata Rahal Kbir, villaggio che non potè essere chiamato nè grande, nè possente per eccellenza. Duzzina infatti non ne dà che appena contezza, (6) ed Abela assicura che non contenesse più di ventun fuoco.
Ma che si dirà dell'analogia e perfetta sommiglianza tra le sette figure descritte, e quelle di cui parla Erodoto? Sembra che la frase forma et species utriusque ridicula, volesse quel padre della storia adattarla alle nostre. E posso bene assicurare, che vedute la prima volta han mosso a riso più di un Cambise, il meno forse disposto a ridere: tanto sono tozze e nane.
Arrogi che due di esse sono muliebri, e vorranno sicuramente essere la Cerere e la Proserpina sorelle Cabire. La zona, che fascia la maggiore delle sette, vorrà forse simboleggiare lo Zodiaco, siccome segno della somma perizia cabirica nella scienza degli astri. 
Destò curiosità come queste figurine fossero state rinvenute acefale, e come due di esse, a quel che sembra, avessero avuta una testa posticcia.
Per primo osserverò che furono più le statue antiche che ci arrivarono rotte, e mozze di alcun membro, che non le intere: ne fan fede i più celebrati musei. In questo Gruppo di Malta la bellissima trovata nel Gozo, ed ora conservata nel Museo della Pubblica Libreria; la romana affissa sotto la porta della Medina; e la statua dell'Ercole tebano, sono tronche la testa: e se pur l'ha quella di Ercole, le fu posta dallo scalpello di Casha.
Le ragioni di siffatti mutilamenti, sono così ovvie che non è mestieri ridirle. Si aggiunga quella dell'odio, e dell'avversione religiosa. Usciti i cristiani dalle catacombe, e liberi dalle diuturne persecuzioni, cui di buon grado andavano contro, in testimonianza di loro fede, avranno forse anch'eglino rotta qualche testa, e mozzato qualche naso ad alcuno della innumerevole turba degli Dei, che avevano occhi e non vedevano, orecchi e non ascoltavano.
L'uso poi delle teste posticce sembra essere stato comune presso gli antichi, che l'avranno forse tolto dai Fenici. Svetonio (7) racconta che in vece di rompere le statue dei Cesari, di odiosa memoria, toglievano loro le teste, alle quali sostituivano altre di Cesari amati e cari. L'anno 1761, sui colli Piacentini a Velleja, furono scoperte statuette imperiali bene conservate e sane, le quali avevano le teste posticce, le quali si levavano, e si rimettevano sul tronco come e quando voleasi. Ciascuna testa terminava in cono, che entrava in un incavo fatto nel collo della statuetta. (8)
Ma delle nostre figure cabiriche nessuna testa fu rinvenuta. Ed io sono di avviso, che, o essendo di materia più fragile della pietra non avranno resistito all'urto dei macigni, caduti loro di sopra, o essendo di materia più preziosa avranno destata l'ingordigia di chi poco credea alla possanza delle divinità che rappresentavano; e che questo incredulo se ne sarà impossessato senza scrupolo di sorta.
L'altare, descritto più su, dà a credere che fosse pei sacrifizi ad Ecate. Rammentiamoci che nella spelonca sacra ai Cabiri in Samotracia, s'immolavano cani a questa Dea, poichè il latrare dei cani, secondo Sofrone, fuga gli spettri. (9) E forse le cellule formate di tre monoliti, le quali si veggono in alcune parti del tempio, servivano forse a serbarvi i cani da immolarsi. Il palmizio di cui è ornato quest'altare, ci ravviva la memoria dell'importanza religiosa che attribuivano i Fenici al ramo di palma. Eglino lo tenevano per marca di alto rispetto: e di un ramo di palma si coprivano il viso, allorchè indirizzavano ai loro Dei i voti e le preghiere. (10)
I monopodj servivano probabilmente a depositarvi sopra i vasi, i cui rottami si trovarono ingombrare grande terreno, e che erano forse di qualche necessità nelle misteriose iniziazioni dei Coes.
Non è a preterire il Teschio umano dissotterrato negli scavi di questo tempio, e che si conserva di presente nel Museo della Biblioteca. Molto si è quistionato e della sua mostruosità, e della sua antichità. In tanto litigio mi sia lecito riprodurre alcune osservazioni che il dotto mio amico professore Galland ha, sul proposito, già pubblicate. (11)
“Questo Teschio è evidentemente di adulto, e piuttosto di un maschio, dell'età dai 30 ai 40 anni. Esso è molto interessante, sia che si voglia considerare come una mera mostruosità accidentale, sia che si voglia considerare come indizio di una razza, varietà di razza, o individui con tali caratteri, in qualche tempo rimoto. Presenta infatti un angolo faciale più acuto (12) di quanto fu finora trovato (se non la sbagliamo d'assai) nella specie umana.”
In altro luogo così risponde il Dr. Galland a chi gli chiede l'epoca riferibile al teschio. “Questione per certo interessantissima, alla quale non si può rispondere sul momento, poichè difficilissimo, seppur impossibile non è, il determinare il tempo in cui le ossa possono durare. Mille elementi concorrono: l'età dell'individuo, il modo in cui è sepolto, la natura del terreno, ed altre circostanze possono far variare la durata del mantenimento delle ossa.”
Sembra tuttavia, che il dotto professore sia di avviso, che se il direttore dello scavo avesse presa e data contezza del modo in cui giaceva lo scheletro, dove guardava, se avvolto, ed in che se in somma il signor Vance avesse tenuto conto di tutte le operazioni in uno scavo di tanta importanza; si sarebbe forse potuto devenire a qualche conclusione in rapporto all'epoca relativa a questo teschio.
Sdebitati di quanto dovevano ai Sette Cabiri, restava che i Fenici dedicassero un tempio al culto speciale di Esmun, l'ottavo fratello: ed eglino adempirono ancora a quest'altro dovere innalzandogli il


Tempio dolla Mnaidra


il quale dista circa un miglio da quello dei fratelli; sì che i due stanno a vista l'un dell'altro e come se mutuamente si tutelassero. Innalzando i Fenici così vicini due templi a membri della stessa schiatta deificata, han dato a divedere in quanto rispetto tenessero le relazioni di famiglia, ed in quanta importanza le avessero.
Questo tempio è al certo il meglio conservato di tutti, ed è inoltre il più elegante, sì che sembra essere stato eretto allorchè l'arte di fabbricare era presso i Fenici nella massima perfezione. Rimasto era inosservato, perchè distante dal consorzio degli uomini, e quindi più sicuro dalle loro devastazioni, fino all'epoca dello scavo di Hhagiar Kim: allorchè vedute le lastre che s'innalzavano giganti dal mezzo delle accumulate macerie, si pensò se forse non erano di qualche cinta di tempio. Uscente quindi il Maggio del 1840 furono impresi i lavori dello scavamento sotto la direzione dello stesso signor Vance, e sorse a salutare di nuovo il sole questo interessantissimo monumento.
Siccome di quello di Astarte nel Gozo, così di questo si potrebbe dire essere due templi contigui, e non comunicantisi. La pianta infatti ti offre a vedere due distinte aree, composta ciascuna di due circoli allungati, paralleli, d'ineguali dimensioni, e praticabili per un'ampia apertura nel muro che li distingue e separa. L'area minore, la quale sembra però essere stata il tempio propriamente detto, ha una magnifica e gigantesca entratura, la quale sembra l'opera di jeri e che guarda a scirocco. L'apparato ne è megalitico come quella degli altri templi.
Sono osservabili a destra di detta entratura alcuni repositori o diremmo basse camerette, i quali havvi tutta la ragione a credere essere stati edificati a riporvi i cani, che dovevano stare in guardia del tempio costume religiosamente osservato in tutti i templi ad Esculapió. (13)
L'area maggiore ha l'apertura, per cui entrarvi, angusta anzichend: ed a fronte le spira il mezzodì. Conoscendo quanta fiducia riponessero i Fenici nella virtù curatrice di questa divinità, e come numerosi conducessero i loro infermi nel suo tempio, ove era pei medesimi un luogo assegnato; non sarà forse fuor di proposito il supporre che di questo spazio si servissero come di nosocomio, coprendolo all'opportunità di un parapetasma per riparare dal sole e dalla pioggia, che potrebbe sopravvenire, i poveri malati che vi si asportavano a curare.
E qui mi cade in acconcio osservare, che se questo tempio e quello di Hhagiar Kim si rendessero vergini del molto pietrame che tuttora gl'ingombra, e si tentasse la via ai sotterranei che persone intelligenti e dotte del luogo accertano esistervi; si potrebbe forse giungere allo scoprimento di alcun oggetto monumentale, che ci condurrebbe a qualche verità storica, rimasta fin qui nel bujo e nel mistero.
Non porrò fine alla descrizione degli edifizi religioși dei Fenici, senza rammentare quello che sta inosservato sulla collina di Corradino. Non ne fu scavata nel 1840 che piccola porzione, ed a soli cinque piedi circa di profondità, e vi furono tosto scoperte due entrature, che conducono ai soliti emicicli, e dello stesso apparato di grossissime pietre. Non è a dubitare che ripulendo quel dintorno, segnato nella superficie da immani massi, che invitano a scavare, non si scoprirebbe, anche a Corradino, intero un edificio, non forse inferiore in interesse agli altri fin qui scavati.




(1) L'Altare, e la Lastra sacra trovansi ora nel Museo della Pubblica Libreria.
(2) EUSEBII Præp. Evang. lib. I, cap. I.
(3) BOCHARTI Geogr. Sacra, col. 394.
(4) EUSEBII, ibidem.
(5) STRAB. XVIII.
(6) Acta visitationis, 1574.
(7) Vitæ XII Cæs.
(8) Dell'Architettura Egiziana, Dissertazione, Parma, Bodoni, 1786.
(9) BOCHART, loco citato, pag. 397.
(10) Hist. de l'Acad. des Inscriptions, vol. 34, pag. 90.
(11) Il Portafoglio Maltese, Nri. 81 e 82.
(12) Non misura più di 62 gradi, o piuttosto da 60 a 61.
(13) Hist. de l'Acad. des Inscriptions, vol. 36, p. 81.




Altre Costruzioni.

Il Serbatojo d'acqua nella contrada di Medeuiet, è certo un interessante monumento; sì per la sua prossimità al tempio di Melcarte, per cui sembra essere stato di qualche necessità nel rituale religioso di quella gente; sì ancora per la stessa sua struttura.
Desso è di forma paralellepipeda, di base quadrata di 33 piedi per lato, ed alto visibilmente 13 piedi. Dico visibilmente, poichè è così ingombro di pietrame, che senza molta pena ed alquanto di spesa in ripulirlo, non si potrebbe accertare della sua altezza.
Lo dividono dodici robusti pilastri, isolati, senza capitelli di sorta, ed ordinati in tre file. Due soli macigni di 8 piedi ed 8 pollici di grossezza formano alcuni di detti pilastri: tre tutti gli altri. Nessuna materia tenace, o calce lega questi macigni: ma le superficie che si combaciano sono appianate in guisa, che non havvene uno che penda da un lato, e le commessure corrono dirittissime. Alcuni pezzi di bitume sono ancora così aderenti alle pareti, che con grande difficoltà se ne può trarre qualche frammento. Cinque pietroni si distendono per ciascuna delle file, e formano un imponente architrave. Enormi lastre di considerevole spessezza posano uno dei lati su questi architravi, e l'altro dentro il muro opposto, e vi presentano un tetto piano, il solo conosciuto praticabile presso i Fenici.
La struttura del Serbatojo, e le immani pietre l'han fatto chiamare "Ghar-el-giganti" (antro dei giganti), e "Gigantja" (contrada dei giganti) appellasi ancora la spianata che gli è sovrapposta, pei grandi massi altri poligoni, altri quadrati &c. che vi si osservano. Ed in quei dintorni avranno dovuto abitare o in caverne ora chiuse, o in fabbriche ora ruinate, coloro che aveano in cura il tempio, e che furono solleciti di avere cotanta copia di acqua, in servizio forse dello stesso.
Menzionerò qui il brano di muro di Mesrahh Ghonok in Hhal-Dmiehh nei dintorni della Musta, disegnato ed illustrato dal Sig. Grognet, valentissimo architetto, ed ingegnoso archeologo: il quale, inamovibile dalla sua prestabilita teoria, lo volle atlantico, ed opera di giganti. Per me vado più giù, e mi contento di averlo per costruzione di uomini di ordinarie dimensioni, di coloro precisamente che seppero, e poterono sollevare e sovrapporre l'una sull'altra, le immani pietre di Hhagiar Kim, e della Mnaidra.
Parlando di muri fenici, non preterirò quello innalzato nel 1834 dal Sig. Frere nella sua deliziosa villa della Pietà: e fu innalzato non tanto perchè servisse di basamento ad un magnifico viale e ad un verdeggiante parterre, quanto per mettere sott'occhio e quasi in un punto, le forme snelle dell'architettura greca, e le pesanti, ma non periture, della fenicia. Veduto questo muro non si può non rammentare il tempio della Mnaidra.



Ipogei.


Pietosi verso gli Dei, non lo erano meno i Fenici verso i loro morti. Non usi ad abbruciare nè ad inumare i cadaveri, prendevano cura di posarli in cellule tagliate nel sasso, disposte entro caverne scavate di proposito, e fuori di città. (1) Il loro paese abbonda di siffatti sepolcreti; ed a tre ore di distanza da Sidone è la celebre rocca forata.
Frai molti ipogei che si sono eglino scavati in Malta, merita essere annoverato per primo quello di Ben-Gemma (figlio del capelluto).
Si erge la montagna di Ben-Gemma in una deliziosa parte dell'isola, ad un'ora di cammino all'ovest della Medina. Le valli, che domina, vanno orgogliose di lussureggianti aranceti, e di melagranati: e le acque, che vi scorrono abbondevoli, rendono ortolani gli abitatori del luogo. La cresta della montagna, tagliata orizzontalmente, offre una vasta spianata, da cui si gode uno dei più belli paesi dell'isola. Il lato, che guarda la chiesuola di Nostra Signora della lettera, è forato irregolarmente di caverne, le quali ammontano a meglio di sessanta: e sono la piupparte di facile accesso, e di una finitezza e perfezione nel concetto e nella esecuzione, da oltrepassare ogni aspettativa.
La struttura interna varia in molte: alcune più semplici, altre essendo più suddivise. Ma in generale un'ampia anticamera si allunga in istretto corridojo, fiancheggiato da edicole da contenere un cadavere, altre bisome, altre trisome; scalpellate a modo di letti funebri, nelle cui estremità opposte veggonsi due sporti, uno a posarvi la testa, entro un incavo, l'altro i piedi. Le stesse forme sono conservate nei letti pei bambini e per gli adolescenti.
Tutte le edicole, come appare, erano ben chiuse da una lastra, la quale s'incastrava dentro un incavo fatto di proposito attorno ad ogni apertura delle stesse. 
Sono osservabili in questa bellissima necropoli, ripetute in varie caverne, delle camerette semi-circolari, le quali danno a credere essere state destinate ad alcuna cerimonia religiosa.
Fuvvi chi giudicò (2) che queste caverne abbiano servito di abitazione agli Esseni, setta famosa fra gli Ebrei, sorta verso il tempo di Nostro Signore, i quali si tenevano lontani dalle città popolose, abitando borgate, e che si occupavano di agricoltura, e di professioni innocenti. (3) E tale giudizio si è forse portato perchè questi antri furono, e sono tuttora chiamati da quei buoni villici Ghirien-el-Lhud" (grotte degli Ebrei). Ma è da ricordare che presso i nostri contadini per "Lhud" si hanno tutti i non credenti, e coloro di cui è ignota la credenza. Così chiamarono e chiaman tuttavia "Torri-ta-Lhud" (torre degli Ebrei) il tempio di Melcarte in Bir-zebbugia, perchè innalzato a falso Dio da non credenti.
Quanto poi le grotte di Ben-Gemma valgano di abitazioni, soprattutto le cavità interne, lo dice la struttura di esse. Potrebbero, al più, aver servito di temporaneo ricovero in tempo di persecuzioni, siccome lo furono le nostre catacombe, di cui Milizia dice che “fatte pei morti han servito a salvar i vivi con quanto aveano di più prezioso.” (4)
Due anni or sono (nel 1874), essendo in corso di costruzione la fortezza, che si va erigendo su detta collina, i signori Lewis e Fielden scoprirono, in uno dei lati della stessa, varie cripte contenenti cellule mortuarie, e scavate sullo stesso tipo delle descritte.
Un altro Ipogeo interessante, di cui, per quel che mi sappia, nessuno ha fin qui fatta parola, trovasi nel giardino così chiamato "Tal Calcara," nel vallone sottostante a Selmun, sulla via che conduce alla Melleha, ed incontro allo stesso palazzo.
Vi si entra per una bella porta, fabbricata nel 1766, ornata delle armi di Pinto, e di quelle di due Bali, forse i Commissarj del Monte di redenzione per quell'anno. Attraversato il giardino, ridente di orgogliosa vegetazione, si giunge a man sinistra ad una salita, se non pericolosa, certo non molto comoda, la quale mette capo ad una spaziosa grotta, di 40 passi di lunghezza, variando la sua larghezza da 15 a 80 passi. Un muro naturale la divide, e queste due divisioni sono praticate per due forami. Nella minore è osservabile un cubicolo della forma di quelli di Ben-Gemma, tagliato nella rocca, ed in cui s'introduceva il corpo per un buco, alla guisa di bocca di forno: e vi si discerne ancora il solito rialto per adagiarvi la testa. Molte tracce di siffatti cubicoli si osservano nelle due divisioni, le quali sono bene illuminate e dalla entratura della grotta, e dalle aperture che danno al sottoposto giardino.
Con molta difficoltà, e non senza pericolo si giunge all'altro speco, che sta a destra di chi entra nel giardino. È diviso in due: l'uno superiore e l'altro inferiore. Entrati in quest'ultimo si conosce tosto essere opera dell'arte, e nulla in esso attrae particolare attenzione. Non così nel superiore, in cui si sale per una scala, praticata nel muro, e mezzo già rovinata. Desso è assai più grande dell'inferiore; ed è tutto forato di cubicoli della solita forma e proporzioni. Una finestra attraverso il grosso muro, la quale dà pel giardino, introduce la luce, per cui è sempre bene illuminata.
Passando in silenzio i moltissimi e numerosi ipogei della Melleha e di Benghisa, è da far parola di quello nella contrada “Tal Ghzira." Non è più lontano di 200 passi dal ponte che unisce il forte Manoel alla terra ferma, e di un tiro di pietra dalla villa del cavalier Giacomo Tagliaferro. Vi si entra per una porticina, che dà per greco, alta circa 3 piedi, e che una lapida chiudeva, e forse celava. Disceso uno scaglione ti trovi in breve corridojo, che a sinistra si allarga in cameretta semicircolare, nella cui parete è incavata una cellula da morto: a destra del corridojo, ed a fronte della cameretta, veggonsi due conditorj d'ineguale grandezza. Il maggiore che avrà sicuramente conservato il cadavere del signore, è ornato all'interno ad embrici, foggia di scoltura ornamentale molto adottata dai Fenici.
Non tacerò dell'altro sepolcreto di Ghar-Gherduf, nell'isola del Gozo, nella contrada di San Giorgio alla distanza di un miglio e mezzo circa dal Rabato. È ora vandalicamente, e peggio, ridotto a latomia; sicchè pochissime ne rimasero delle camerette e dei conditorj, e tra non molto anche questi scompariranno ai reiterati colpi dello scavatore.
Terminerò con dire che se si volesse daddovvero dar opera a rintracciare ipogei fenici, catacombe romane, dormitori e cripte cristiane, vi sarebbe da scrivere una interessantissima “Malta sotterranea :” e a tanto uopo non mancherebbe che non si trovasse alcun valente, il quale volesse equiparare la gloria del maltese Bosio.



(1) Hist. de l'Acad. des Inscriptions, vol. 42, pag. 55, 87.
(2) CIANTAR, vol. I, pag. 240.
(3) BERGIER, Diction. Encyclop. de theologie.
(4) Diz. alla parola Catacombe.






MONUMENTI DI SCOLTURA E DI PLASTICA.


1. Frai monumenti di scoltura fenicia rimastici, occupano, senza fallo, il primo seggio le statuette cabiriche, di cui si è già parlato. Vengono loro appresso i due Cippi, o diremo come gli altri, Candelabri, di marmo salino, alti, compreso il piedestallo, 3 piedi e due pollici, e rotti nella sommità.
Non è chi accerti quando furono ritrovati: ma è veramente caduto in errore Ciantar, nel dire essere stati dissotterrati nel 1732, poichè ne avea già distesamente parlato il Can. Costanzo nel dicembre del 1694, in una lettera al Bulifon, riportata nelle "Lettere memorabili" del 1697.
Il pregio di questi due Cippi votivi, non risiede tanto nel lavoro dello scalpello, sebbene di forme svelte e di gentile esecuzione, quanto nella iscrizione che leggesi incisa sul piedestallo, insieme alla greca, e che gode il vanto di essere il capo lavoro, infino a qui conosciuto, della epigrafia fenicià: ad interpretare la quale sudarono ed alsero Barthelemy, Swinton, Perez Bayer, Fabricius, e non ha guari l'eruditissimo Gesenius.
Delle varie interpretazioni pubblicate da questi orientalisti, mi sia lecito trascrivere quella del Gesenius, riportata nella sua interessante opera “Monumenta Phoenicia.”
DOMINO NOSTRO MELCARTO, DOMINO TYRI. VIR VOVENS (est) SERVUS TUUS (i. e. sum ego) ABD-OSIR CUM FRATRE MEO OSIRSCHAMAR AMBO FILII OSIRSCHAMARI, FILII ABDOSIRI. UBI AUDIVERIT VOCEM EORUM, BENEDICAT IIS.

L'iscrizione greca è così interpretatą.
DIONYSIUS (ABD-OSIR) ET SERAPION (OSIRCHAMAR) SERAPIONIS (OSIRSCHAMAR) FILII TYRII, HERCULI (MELCARTO) CONDUCTORI.

Il Gran maestro Rohan (il credereste ?) ha dispajati questi cippi mandandone uno in presente al Re di Francia nel 1780, che Mons. Brest vide nel 1797 nella biblioteca del Collegio Mazzarino. Così, grazie alla generosità del provvidentissimo principe, non ne rimase che uno solo il quale si conserva nel Museo di questa Libreria.
2. Una Maschera di pasta figulina, più piccola del vero, ma benissimo modellata, e d'interessante sagoma. Non si allontana dal vero, chi la crede raffigurare Esmun, dalla prolissa barba, ed ornato dei soliti cerchietti alla guisa di leggiadro monilę.
3. Un Vaso figulino, dissotterrato nel 1757. È senza dubbio un Epichysin di belle forme, di eccellente esecuzione e benissimo conservato. I fori che circuiscono gli orli, danno a credere aver servito a qualche uso religioso. Il Castelli (1) nel rame, che ne pubblicò, porta una leggenda fenicia, inscritta sullá massima gonfiezza del vaso; la quale però non mi è riuscito giammai di rintracciare.
4. Un Bagno di terra cotta ritrovato a caso nelle vicinanze della Medina nel 1797. È lavorato a fasce rilevate sopra un fondo piano, il tutto assai bene levigato, e di un colore leggiero rossiccio. Non è più lungo di piedi 5½ sopra un'altezza di 2 piedi e 7 pollici, e misura un piede e quattro pollici di larghezza. Tre lastre della stessa materia gli servono di coperchio.
È degno di osservazione il fondo, o piano inferiore, il quale presenta in ciascuno degli angoli interni un incavo di figura conica, terminante dentro la profondità del piede corrispondente. Supponendo che questo Bagno dovesse servire per le abluzioni estreme, è facile inferire che questi incavi, o recipienti, avranno potuto servire a porvi del natrone e delle erbe aromatiche in soluzione coll'acqua.
A chi vuole che sia in preferenza un sarcofago, non trovandovi dimensioni sufficienti ad averlo per bagno, dirò in brevi parole, che la stessa difficoltà sta per la parte sua. Poichè se 5½ piedi di lunghezza ec. non bastano per un bagno, non sono al certo sufficienti per un sarcofago.
Non è a dire che gli orli sono tutti sparsi di piccoli fori, e questi fori praticabili non essere che di semplicissimo ornamento simbólico.
5. Chi volesse conoscere quanto i Fenici fossero addentro nell' arte veteraria, osservi la bellissima Anfora, che si conserva in questo Museo. Fu rinvenuta nel fosso del castello Sant' Angelo, presso il luogo cioè, ove sorgeva il tempio di Giunone, ricco di doni e di voti che fecero sì potentemente gola a quella buona lana di Verre. Dessa misura un piede e mezzo di altezza, ed il massimo gonfiore è di due piedi ed un pollice. È tuttora in ottima conservazione, meno una delle anse che trovasi in alcuna parte rotta: ed il lustro ed il colore della patina argentea, che i molti secoli le han dato, ti fa quasi dubitare se non sia veramente un elegante vaso di argento, uscito testè dalle mani dell'artefice.




(1) Sicilia Veteres Inscriptiones, pag. 298.



MONETARIO FENICIO.


Delle monete fenico-maltesi non ci pervennero che sole cinque di bronzo, colla nota leggenda di tre lettere in quattro di esse, la quinta essendo anepigrafe.
1. Capo muliebre velato, con diadema. Rovescio: Una divinità terminante in erme, corteggiata da due sacerdotesse. La conservata nel Museo della Biblioteca è recusa, ed ha una piccola testa senile, barbata e velata anch'essa.
2. Capo muliebre velato, con diadema. R: Testa di Ariete.
3. Lo stesso capo muliebre. R: Un Tripode con tre corone.
4. Capo di uomo barbato, guardante un caduceo. R: Un oggetto rassomigliante ad una melagrana dentro una corona di alloro, il quale frutto molti crederono un campanello. Sono tentato a credere che il capo di uomo rappresenti Esmun (Esculapio) che guarda due serpi. E questo rettile va sempre in compagnia del Dio che ridona la sanità.
5. Capo muliebre velato. R: Un granchio. Questa moneta è priva affatto di leggenda.
Monsignor Brest si è diffuso lungamente parlando di queste cinque monete: e chi ha vaghezza di esserne meglio istruito legga quanto ne scrisse il dotto prelato.




PERIODO EGIZIO.


La venuta dei Fenici in Malta è attestata dalla storia, la quale si tace di quella degli Egizj. Quindi mi si potrebbero muovere due quistioni: Se gli Egizj ci sono veramente venuti, e quando.
Alla prima risponderò descrivendo monumenti riconosciuti siccome egizj da Münter, da Della Marmora, da Orioli, da Lepsius, e da molti di quei che sanno, i quali ne giudicarono dopo che gli ebbero veduti ed esaminati. Siffatti monumenti furono tutti trovati a caso, in varj tempi, ed in differenti luoghi del Gruppo Maltese: ed in mezzo ad essi sono degli inamovibili, e dei non trasportabili, se non con sicurezza di certa rottura. E se le prove monumentali sono le più sicure per fissare una verità istorica; io non saprei trovare delle più idonee, onde fare decidere sulla venuta degli Egizj in queste isole.
Resta a vedere quando probabilmente sono eglino giunti a stazionarvisi. Primo, poterono essere venuti unitamente alla colonia fenicia, siccome Vossio opina essere avvenuto in Ispagna. "Fortasse classis ea, quae in Hispanias, coloniam duxit, non modo Phoenicibus, sed etiam Aegyptiis constabat": (1) e che in progresso di tempo sia avvenuta una fusione delle costumanze, e degli usi egizj in quelli dei Fenici, i quali pel numero e per le relazioni avevano acquistata esclusivamente la dominazione di queste isole, ed obliterato perfino il nome degli Egizj. Poterono in secondo luogo essere venuti dominante Psammetico, il quale avido di ricchezze aprì i porti del suo regno a tutti i popoli, e stimolando i sudditi al traffico ed al commercio.
Gli Egizj non erano nuovi nell'arte della merçatura; poichè a quel che dice Huezio (2) goderono sempre la fama di aver trovato al mondo il traffico in persona di Osiride e di Mercurio. Quindi secondarono volentieri l'impulso dato loro dal sovrano.
Eglino inoltre erano peritissimi nocchieri. Euripide (in Troade) assicura che i Greci confessano ingenuamente aver da loro apparata l'arte della navigazione.
Buoni trafficanti, ed eccellenti marinari, dove meglio poteano indirizzarsi, e fissare stabilimenti che in Malta ?
Ciò poteva essere accaduto 650 anni prima della venuta di Nostro Signore : quando i Greci padroneggiavano l'isola, e che dalla venuta degli Egizj potevano trarre non pochi vantaggi.
Non mi dilungherò più di tanto in siffatta materia, e lascerò che ciascuno scelga l'opinione che più gli talenta, e che crederà la più probabile, o meno incerta.




(1) De origine et progressu Idolatriae, libro I, cap. 24. 
(2) Hist. du commerce des Anciens.




MONUMENTO DI ARCHITETTURA.

E di molto interesse il Sotterraneo scavato in solida rocca, e scoverto nel 1847, dai signori Winthrop e Lock.
Dista 3 quarti di miglio S.E. dalla Medina, nella contrada di Kasam-el-geuieni. Tre camere lo compongono, comunicanti l'una coll'altra per passaggi praticati entro gl'interposti muri. Quella a sinistra, guardando da fuori, è la maggiore, ed ha 35 piedi di lunghezza sopra 15 di larghezza: le altre due non corrono più di 18, sopra una larghezza, che varia da 15 a 16 piedi. Ognuna delle tre camere ha un'apertura di comunicazione per fuori. Il tetto è parallelo al suolo: tutte le linee vanno generalmente rette, o si rompono a formare angoli : e tutte le forme sono tozze, e pimmee. Dei resti di ornati si vedono ancora, sebbene con della difficoltà, intagliati sopra alcuna delle pareti, e le tracce di un animale, che sembrerebbe un Ibi.
Sono da osservarsi alcuni sedili sporgenti dal muro; ed una pozzetta quadrata, di 10 piedi per lato, profonda 2, scavata di proposito a contenere acqua, di cui non manca mai, e fornitale forse da qualche amica sorgente ivi appresso.
Questo scavo sta sotto il ciglione della collina, in luogo dirupato, e di difficile accesso. L'entratura più praticabile è quella della camera a sinistra: le altre due sono quasi impervie, e stanno come celate dietro alcuni pietroni.
Lo spazio interno così impicciolito, ed ingombro di quei grossi interposti muri; la difficoltà di giungervi; la cura di celare altrui le entrature, disposte esse stesse in guisa da rendere difficile la sorpresa, ma quando sorpresi facilitare la fuga; i sedili, che diremmo meglio letti sporgenti dalle pareti; ed in fine la tanta sollecitudine di essere provveduti di acqua; sono alcune delle ragioni, che mi fanno avere lo scavo di Kasam-el-geuieni per “luogo di rifugio.”
Il Reverendo Margoliuth, indotto a visitarlo dai cenni che ne furono pubblicati nella Gazzetta letteraria di Londra del 2 ottobre 1847, lo visitò, lo esamind, ne parlò lungamente, e trasse infine la conseguenza che era “luogo di culto” dei primitivi abitatori dell'isola Egizj o Fenici. (1)
Ma se il dotto signore avesse posto mente alle prestabilite forme dell'architettura religiosa dei Fenici, la quale abborre le rettilinee, e la severità dei rettangoli nell'assieme generale; non avrebbe trovato luogo a dubbio, onde decidere fra questi e gli Egizj.
I Fenici inoltre edificavano e non iscavavano templi ai lori dei. Le rocche della Fenicia, e la collina di Ben-gemma, ed altri luoghi ancora sono pieni dei loro ipogei: ma i loro templi ipetri s'innalzavano torreggianti in Tiro, in Gadez, in Malta, e nell'isola sorella.


(1) A Pilgrimage to the land of my fathers: by Margoliuth, vol. I, pag. 179 et seq.




MONUMENTI DI SCOLTURA E DI PLASTICA &c.

esistenti nel Museo della Pubblica Biblioteca.

Il gruppo rappresentante la Triade egizia, portata da una Thalamifera, fu trovato a caso nel Gozo in solitario luogo, in mezzo a macerie da immemorabile tempo ivi raccolte. È lavorato in pietra nostrale e s'innalza ad un piede e due pollici, sopra un piedestallo di un mezzo pollice di altezza.
Siede Osiride, siccome su di una cattedra, in membra umane, colla testa d'Ibi, ed avente il misterioso Tau ansato nella sinistra. Ha sul capo uno stretto incavo, ove gli si potea con sicurezza essere congegnata la solita mitra. Gli siede a manca Iside in aspetto muliebre, colla cuffia, i cui due lembi le vanno a coprire il seno dall'una parte e dall'altra. È vestita di stretto involto, che le discende infino ai talloni: ed il piccolo incavo sulla sommità della testa indica come una volta non mancasse dell'ordinario suo abbigliamento, il fiore del loto. Oro, il fanciullino, sta in mezzo, col gran disco sulla sua testa di falcone.
La thalamifera che sostiene la cattedra, sta ritta in piedi, coperta dalla cintura in giù di leggiera gonna, ed ornata il capo di ricciuta capellatura, non dissimile da quella della femmina egizia, che Montfaucon pubblicò nel rame 140, No. 9.
I lati del piedestallo, e quelli del listello che sottostà alla cattedra, e la predella ancora sono ricchi di geroglifici: come lo è pure una striscia, a guisa di nastro, che parte dalla nuca della pretessa, e va a perdersi nel piedestallo: sugli omerali istessi di lei veggonsi incise misteriose figure.
Il Dr. Lepsius vide ed osservò con molto interesse questo, che giudicò monumento sepolcrale: prese l'impronta de' suoi geroglifici, e ne promise una interpretazione. L'autorità di tanto giudice farà tacere coloro, che non conoscendone il pregio, o invidiandocene il possesso, gridarono al falso.

Sarcofago di terra cotta. L'Abela parlò già di tre sarcofaghi di terra cotta, che egli si tenea nel suo museo. (1) Di uno ne diè il disegno, e dice essere stato ritrovato nel 1621 nella contrada di Ghar-Barca, luogo non molto distante dalla Medina. Erano simili a quello gli altri due: ma veruno dei tre pervenne a noi.
Il sarcofago, di cui fo parola non rassomiglia che nella forma generale agli accennati dal nostro istoriografo, e fu trovato anch'esso nella contrada di Ghar-Barca nel 1797. Havvi ragione a credere che in questa parte dell'isola avessero gli Egizj la loro metropoli principale.
È lungo questo bel resto di antichità 4 piedi ed 11 pollici, e decresce da un piede ed 11 pollici a 9 pollici e mezzo. La maggiore periferia presa a traverso il petto, che è prominente, onde indicarne il sesso, è di 5 piedi, la minore di 3. Un coperchio della stessa materia lo ricopre per tutta la lunghezza. Con molta perizia di arte plastica è modellata la faccia giovanile, con gli occhi piani e non profondamente incavati, come nelle statue greche, e le sopracciglia indicate solamente da una leggera prominenza. Sono pure belle le dita dei piedi, che delicate sporgono fuori dall'involto, che si figura ravvolgere il corpo. Il seno femminile è indicato da due modeste rilevanze.
Del cadavere della 'donzella, ivi rinchiuso, non fu rinvenuta che poca polve, a cui era tornato, ed un semplice anello di ferro, che forse le era stato posto in dito per arra di affetto da chi le fu carissimo. (2)
E noto come gli Egizj avessero in pregio questo metallo: e gli anelli di ferro ritrovati nelle tombe egizie, provano come erano soliti di metterne in dito ai morti. (3)
A chi esigesse dei geroglifici sui nostri sarcofaghi per canonizzarli senz'altro egizj, dirò che ciò sarebbe lo stesso che volere inscritto il nome della persona sotto il ritratto per ravvisarla. Inoltre sui due sarcofaghi di granito bianco trovati nelle due grandi piramidi di Gizech, e sul bacino per le abluzioni di Cheops non havvi geroglifico di sorta. E ne vanno senza i due lioni all'ingresso nel Campidoglio, l'Osiride del palazzo Barberini, l'obelisco che s'innalza avanti Santa Maria Maggiore, e l'altro avanti San Pietro. Eppure non cadde mai in pensiero ad alcuno che siffatti monumenti non siano veramente egizj.
Resta a vedere il perchè nessun corpo imbalsamato siasi giammai rinvenuto in tante arche mortuarie.
Il processo dell'imbalsamatura richiedeva molti elementi che la natura del suolo maltese, e la condizione civile degli Egiziani qui residenti non potevano offerire. Le tre classi di persone addette ad eseguire questo funebre rito, appartenevano alla casta privilegiata dei preti e dei medici, che bastantemente ricchi ed agiati in Egitto, vi aveano sede fissa, e non segnivano giammai i colonizzatori, la cui condizione non era certamente a paragonarsi a quella dei colonizzatori dei nostri tempi. Mancava quindi lo scriba, cui incombeva marcare la lunghezza dell'incisione da farsi sul cadavere: mancava il paraschite, il quale fatto il taglio, si mettea immantinente a fuggire per iscansare le pietrate delle persone presenti: mancava chi togliesse via ogni viscere, meno il cuore e gli arnioni: mancava in fine il versatore dell'olio di cedro, della mirra, della cassia, del cinnamomo, e delle altre fragranti sostanze.
Privi di tanti ministri, cui la legge imponeva di esercitare quest'arte particolare; privi di tanta copia e diversità di drogherie non reperibili nell' isola; si contentavano quegli antichi abitatori di adagiare in sarcofaghi, che avessero almeno l'aspetto delle loro casse da mummie, i cadaveri dei più notabili forse fra loro; desiderosi di perpetuare in alcuna maniera gli usi loro nazionali compatibilmente coi mezzi che loro offeriva l'isola ospitale.
E qui cade in acconcio rammentare come Malta non abbia mai goduto dell'aggiunto di selvosa: e che in conseguenza non poteva offerire grossi tronchi di alberi, adatti ad essere incavati onde contenervi cadaveri. La cava inoltre di alabastro nel Gozo non fu scoperta che durante il Magistero di Despuig, (1735-1741), e quella di San Giuliano in Malta solamente nel 1768: di qualche piccolo blocco di marmo trovato a caso non è neppure da far parola: restava quindi a scegliere fra la pietra comune e l'argilla figulina. E gli Egizj con molto senno scelsero in preferenza quest'ultima, sì perchè più duratura, sì ancora perchè più acconcia all'arte plastica che essi avevano portato tant'oltre.

Frai monumenti in bronzo è osservabile una ISIDE sedente, rotta nella parte inferiore dal femore in giù, e senza le braccia, che una volta avea, e che forse sostenevano Oro allattante. Porta sul capo una specie di paniere, seppur non si voglia dire una torre, che la qualificherebbe per l'Iside turrita raffigurante Cibele.

Un silenzioso ARPOCRATE che si piega a sedere. È similissimo a quello del Cavaliere Fontaine, riportato da Montfaucon tomo 2, rame 123, No. 4. Anche il nostro porta sul capo quell'immenso ingombro di anfore e di bicchieri: ma il corno che gli scende sull'omero destro non è la base di quella macchina, ma sibbene il simbolico Corno dell'abbondanza.

Varj OSIRIDI: frai quali uno avente due anelli onde appenderlo trasversalmente. Non è fuor di proposito supporre, che gli Egizj, eminentemente superstiziosi, scegliessero dal loro Panteon questa divinità a tutela dei viaggiatori, e che costoro in conseguenza ne appendessero al collo la effigie.

Alcune STATUETTE di terra cotta, ricoperte di vernice verdastra, ed ornate di geroglifici, le quali erano usi seppellire coi cadaveri. Tutte si rassomigliano, meno una assai più piccola delle altre, e di cui il dente edace del tempo, e la condizione del luogo, ove per tanti secoli rimase sepolta, ha rosa la vernice ed i segni. Di siffatti Mani si è trovato a dovizia in varj tempi ed in diversi luoghi dell'isola. Ed havvi chi ne va possessore di non piccolo numero.

Non tacerò la celebre LAMINA d'oro, trovata entro un astuccio dello stesso metallo, presso la Medina nel 1694. I geroglifici di cui era coperta poteano ben essere assimilati a quelli della Tavola isiaca. Di questa lamina egizia fu parlato nella quarta Raccolta delle lettere memorabili, negli Atti degli eruditi di Lipsia, e da Montfaucon come di monumento della più alta importanza. Ebbene: il Can. Costanzo, che se l'avea avuta da chi non ne conosceva il pregio, si fece lecito di farne presente al Cardinal Cantelmi, già prima Inquisitore in Malta, ed allora Arcivescovo in Napoli: e per isciogliere forse qualche debito di amicizia, privò sicuramente la patria di un oggetto, che formar potria l'adornamento precipuo di ogni museo.

Pria di por termine, credo opportuno dar contezza di due monumenti di recente scoperti, i quali, comechè non appartengano ai menzionati periodi, sono tuttavia di tale interesse da serbarne memoria, la quale potrà per avventura tornare di utile informazione a chi vorrà trattare delle nostre antichità greche, romane, e cristiane.
Sui primi di Settembre del 1860 in un privato tenimento nel Rabato della Medina, in contrada Ta-bir-el-liun, si andavano facendo degli scavi, onde gettarvi le fondamenta di un nuovo mulino a vento. A 10 piedi di profondità si credè essere giunti alla viva rocca : ma non erano che muramenti, composti di pietre di taglio, della lunghezza di 6 ad 8 palmi l'una e dello spessore di tre. Le pietre erano di finito lavoro, ed assettate, senza cemento di sorta, con tanta arte, che gl'interstizj ne sparivano affatto. Questi muramenti correvano a varie direzioni, nè avveniva mai che alcuno s'incontrasse coll'altro in angolo retto: il che rendeva difficile l'indovinare a che sorta di edificio greco abbiano servito di basamento.
Frai materiali che riempivano gli spazj interposti a siffatti muri, si è trovato molto rottame di vasi figulini, e di mosaico monocromo, alcuni pezzi d'intonachi colorati e lucenti, ed un mosaico policromo, rappresentante un bel mazzetto di fiori.
Ma l'oggetto più interessante si è un avanzo d'iscrizione in caratteri greci, sgraffiata sopra un intonaco a guisa di sottile lastra color mattone. Vi si legge Lybiae, e vi si osserva ancora qualche resto di ornato.
Due frammenti d'intonaco lucente, il mosaico policromo e l'iscrizione si conservano nel Museo della Biblioteca, e ve li ha depositati l'Architetto Sig. Conti direttore di quei lavori.
Sul declinare del Maggio 1874, nel versante settentrionale della collina “Tal Gesuiti” nella Marsa grande, allorchè si dava opera alla costruzione di alcuni edifizj, venne scoperta una Catacomba, la quale di lì a pochi giorni era necessario rinchiudere. Ma si ebbe anzitutto l'avvertenza di levarne una esatta pianta colle rispettive sezioni, la quale trovasi ora appesa ad una delle pareti del Museo. In alcuni dei loculi, ed in alcune delle sepolture, che ammontano a 34, furono trovate delle ossa umane frammiste a gran copia di resti figulini.
A pochi passi più sopra della Catacomba, ed alla profondità di quattro piedi fu scavata una Epigrafe latina, ammirabile per la semplicità del dettato, e di molto interesse cristiano, appartenendo al Quinto o Sesto secolo della chiesa. Dessa è incisa sopra lastra di pietra nostrale, di forma quasi piramidale, alta 2 piedi e 7 pollici, sopra una base di 14 pollici.
Al culmine si osserva incisa la Navicella, simbolo che i cristiani usavano sì spesso o incidere o dipingere sui monumenti sepolcrali in Roma fino al quinto secolo, e più tardi nelle provincie. Ecco intanto una fedele copia della epigrafe -

D. M.
FLYIVS TITVS
VIXITANNOS
LVCIVESBE
NEMERENTI
FECERUNT.

La quale si leggerebbe

Deo Maximo
Flavius Titus
Vixit annos LV 
Cives 
Benemerenti
Fecerunt.

Questa lapida il Sig. N. Sacco, proprietario del luogo donde venne estratta, lodevolmente regalò al Museo della Biblioteca, ed ora trovasi incastrata in uno dei muri della stessa.
Volesse il cielo che l'esempio del Gran-maestro, del Canonico e di altri ancora non venisse così spesso seguito; ma sì quello dato dai Signori Conti e Sacco! Avremmo allora un pubblico Museo, ricco di monumenti di ogni periodo, da servire d'illustrazione alla storia civile e religiosa di queste isole.

FINE.




(1) Di un altro della stessa materia e forma parla Agius, il quale fu trovato nel Gozo presso la chiesa di San Francesco. Gozo illustrato.
(2) Etiam nunc sponsae anulus ferreus mittitur, isque sine gemma. PLINIUS I, 33, c. 1.
(3) Wilkinson's Manners and Customs of ancient Egyptians, vol 3, pag. 242:


